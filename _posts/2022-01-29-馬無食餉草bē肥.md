---

title: 149. 馬無食餉草bē肥
author: Siau Lah-jih
date: 2022-01-29
category: chheh
show_chapter: 0
layout: post
toc: true
---
  
## 〈149〉
# 馬無食餉草bē肥
>**Bé bô chia̍h hiàng-chháu bē pûi**

Chit句俗語，bat tī台視頻道ê『天天開心』節目內出現，卓勝利先生講做「馬無食險草bē肥」，感覺無妥當，也m̄是羊me-á--kong，馬ná有可能tī危險ê山壁頂食草，應該是「馬無食餉草bē肥」chiah tio̍h。

Án-chóaⁿ講，做兵á為國家盡忠，領月俸叫做領薪餉，軍馬食ê草應該to̍h是「餉草」--lò͘！

軍馬tio̍h食「餉草」chiah ē肥，做官人nā boeh好額，自然tio̍h靠貪污，做1-ê食錢官，食國庫ê錢財，nā無，kan-nā 1-kó͘月領四、五萬kho͘過日，a̍h boeh飼bó͘ kiáⁿ，a̍h boeh人情世事，除非有父公致蔭，boeh chhun--淡-薄-á，hak田園，買別莊，sńg股票，chiâⁿ piàⁿ--leh。

馬ài食餉草chiah ē肥，thang好相戰為國家盡忠，做官人nā無歪哥，mā bē肥，bē好額，想boeh食kah肥chut-chut，tio̍h注意，kám ē親像南部hit位縣老爺án-ne犯官符，hông sa去lo̍k-tû-á，臭名一世人。

「馬無食險草bē肥」，m̄是好話，mài欣羨。

### 【註解】

|詞|解說|
|頻道|Pîn-tō。|
|羊me-á|羊á。|
|餉草|Hiòng-chháu。|
|貪污|Tham-u。|
|Chhun--淡-薄-á|『有點積蓄』。|
|Chiâⁿ piàⁿ--leh|『難啊』。|
|Lo̍k-tû-á|監獄。|