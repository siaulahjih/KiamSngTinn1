---

title: 232. 見靈無哀，不如無來
author: Siau Lah-jih
date: 2022-05-02
category: chheh
show_chapter: 0
layout: post
toc: true
---
  
## 〈232〉
# 見靈無哀，不如無來
>**Kiàn lêng bô ai, put-jû bô lâi**
 
「Niû-pĕ niû-pē！我taⁿ轉來！Chhōe無niû-pĕ niû-pē！…」Che是老爸過往，做cha-bó͘-kiáⁿ人哭路頭ê聲調，to̍h ài哭ho͘悽慘，人chiah ē o-ló你有孝；nā是亡者ê兄弟姊妹，kiáⁿ婿姪孫，siāng少看tio̍h靈前遺相、神主牌á，mā tio̍h悽慘哀苦哭--二-聲滴幾滴目屎，che to̍h是台灣人面對死亡ài有ê禮俗表達，無哭bē-tàng表現你ê哀思，無流目屎bē-tàng表達你ê誠意，「見靈無哀，不如無來」。

人講cha-bó͘-kiáⁿ哭腸肚，新婦哭禮數，真心ê悲傷，放聲大哭，m̄是必要，是忍bē-tiâu，至親好友，生死異路，苦悲難免，boeh哭boeh啼，強忍傷悲，隨感情可以，無人ē虛情假意thiau-kang做戲；nā是為tio̍h禮貌應酬，為tio̍h選票利己，m̄是必要，siāng好mài來ko-ko纏，因為「見靈無哀，不如無來」。

面對死亡，最後送終，儀式簡省隆重，一般風俗siuⁿ過膨脹，孝男、孝女i-i o-o哭喪有khah過pōng，陣頭siuⁿ chē，五子哭墓，做人kiáⁿ孫m̄悲傷，chhiàⁿ人哭有何用，電子花車，聲音響亮，清涼表演，sià in祖公，哀在心內，ná tio̍h人知，tin-tin tong-tong，開錢膨風，kám講án-ne叫做追遠慎終。

「見靈無哀，不如無來」，是叫人祭公媽如公媽在，祭亡者如亡者在，追思禮拜，有誠意你chiah來。


### 【註解】

|詞|解說|
|Niû-pē|老爸過身哭喪時ê稱呼叫聲。|
|Chhōe|『找』。|
|過往|Kòe-óng，死去。|
|哭路頭|Khàu-lō͘-thâu，女兒奔喪時的哭喪。|
|有孝|Iú-hàu。|
|Bē-tàng|『不可以』。|
|忍bē-tiâu|Lún-bē-tiâu，『忍不住』。|
|Thiau-kang|故意。|
|Ko-ko纏|Lo-so。|
|膨脹|Phòng-tiàng。|
|哭喪|Khàu-song。|
|過pōng|Kòe-pōng，過頭，超過。|
|陣頭|迎鬧熱時各種表演隊伍。|
|Chhiàⁿ人|Chhiàⁿ-lâng，用錢叫人做tāi-chì。|
|Sià in祖公|Hō͘祖先無面子。|
|Tin-tin tong-tong|鑼鼓聲。|
|膨風|Phòng-hong，『誇大不實』。|
|追遠慎終|Tui-oán sīn-siong。|
