---

title: 045. 三更燈火，五更雞
author: Siau Lah-jih
date: 2021-10-15
category: chheh
show_chapter: 0
layout: post
toc: true
---
  
## 〈045〉
# 三更燈火，五更雞
>**Saⁿ-keⁿ teng-hóe, gō͘-keⁿ ke**

「Jih--è！好起--來-à！」

「N̆g！人真愛睏--lah！」

「起--來！起--來！無，ē bē赴--ō͘！」

透早四點半阿爸to̍h kā我ó͘--起-來，便當款好，早頓chhìn-chhái食食--leh，天iáu未光tio̍h ài出門，準備坐六點khòng五分ê hit pang火車，boeh去到彰化讀冊。

透早暗眠摸，路--裡無半人，kan-nā庄內阮二、三ê讀冊á做伴行，ùi厝--裡行到車頭tio̍h二十分鐘，一路行一路táⁿ-hiáⁿ，Chhân-tiong-ng到彰化普通車ài kho̍k四十分，車頭到學校koh行二十分，到kah學堂內已經了了去三點鐘。

放學下晡四點半，轉到厝內siāng早七點，nā火車慢分，八點外入門mā無稀奇，食飯洗身軀，sòa--落-來chiah boeh讀冊，復習功課，準備明á載ê khang-khòe。

四十年前ê社會，庄腳人ē-tàng讀冊，是好運mā是liân-hôe，出門用行路，六月天火燒埔，寒天kāng款穿短褲；講食無sêng食，番薯簽飯配kiâm-tôa-á，m̄是醬筍á to̍h是醃瓜á湯，chah飯包有khah好運，nā無清米飯ē臭酸，m̄-kú配菜siāng好kan-nā有菜脯卵，免怨嘆，爸母兄弟是無chit款ê keⁿ頓；讀冊tio̍h chhiō-kng，無電火點蠟燭，蠟燭siuⁿ傷本，只有點臭油燈，光線無好，烏煙薰鼻空，好ka-chài四界真tiām靜；節時間，阮老爸siāng gâu，暗頭á先去厝邊tau對時鐘，chiah將油燈thîn ho͘ tīⁿ，一暝點天光，蝕到做記巡（號），to̍h知叫起床，真正準。

Pháiⁿ命人tio̍h khah吞忍，但是m̄-thang認命，萬項tāi-chì照起工行，nā m̄是當初時「三更燈火，五更雞」ê認真phah-piàⁿ，ná有今á日ê成就kah名聲。少年朋友，chit ê故事hō͘恁做一面鏡，chit-mái開始ta̍k-ke緊來piàⁿ！

註：為tio̍h boeh鼓勵，soah將ka-kī講kah siuⁿ kut-la̍t siuⁿ gâu--去，真pháiⁿ勢！


### 【註解】

|詞|解說|
|Ó͘|挖。|
|Khòng五分|零五分。|
|暗眠摸|Àm-bîn-bong，『黑漆漆的』。|
|車頭|車站，m̄是『車頭』。|
|Táⁿ-hiáⁿ|『膽戰心驚』。|
|Chhân-tiong-ng|田中。|
|Kho̍k|『搖晃慢行』。|
|Siāng早|『最早』。|
|Liân-hôe|可憐代。|
|Kiâm-tôa-á|醬菜。|
|Chah飯包|『帶飯包』。|
|清米飯|純白米飯。|
|Keⁿ頓|羹頓，『飯食』。|
|烏煙薰鼻空|O͘-ian hun phīⁿ-khang。|
|節時間|預估時間。|
|Thîn ho͘ tīⁿ|『倒滿』。|
|蝕到|Si̍h-kàu。|
|記巡|Kì-sûn，『劃線做記號』。|
