---

title: 040. 雞嘴變鴨嘴
author: Siau Lah-jih
date: 2021-10-10
category: chheh
show_chapter: 0
layout: post
toc: true
---
  
## 〈040〉
# 雞嘴變鴨嘴
>**Ke-chhùi pìⁿ ah-chhùi**
  
人，生兩蕊目chiu，兩kâi耳á，是boeh叫咱認真看，用心聽，學tio̍h做人ê道理，過一ê有意義ê人生；單生一支嘴，to̍h是叫人閒話減講--寡，無意義無事屎ê膨風話mài烏白thi̍h。

其實hèng講話gâu講話並無siáⁿ-mih m̄好，只是講ê話ài有內容，ài得意人聽，而且對社會ài有幫贊，koh bē hō͘人lia̍h包。Nā無，kan-taⁿ hèng thi̍h，有--ê無--ê講講kui布袋，特別是hit種愛膨風講大聲話--ê，定定ē tn̄g tio̍h「雞嘴變鴨嘴」ê厭氣tāi。

Án-chóaⁿ講？未到ê tāi-chì誇口tī進前，講kah一支嘴尖尖ná雞嘴，時到落氣步盡展，nā hō͘人消遣--一-句-à，m̄ tio̍h嘴á ha̍p-ha̍p sêng鴨嘴，m̄敢講話--lò͘！

親像有人hiau-pai in kiáⁿ gâu讀冊，聯考未到ta-ta叫，講是無台大mā有清大，放榜了後chiah來m̄敢kah人相tòm頭；親像有人未結婚，看人疼bó͘伊講kā人喝苦，講人是bó͘奴，聽候伊娶了，對bó͘惜命命，chiah知一ê bó͘，khah贏三ê天公祖，hō͘人一句：「愛bó͘ súi，koh ē kā bó͘ phâng面桶水。」伊soah頭垂垂（sôe），m̄敢sio應話，因為伊hit支「雞嘴，已經變鴨嘴。」



### 【註解】

|詞|解說|
|Mài烏白thi̍h|『不要胡言亂說』。|
|Hèng講話|愛講話。|
|得意|得tio̍h人ê合意。|
|Hō͘人lia̍h包|『被人抓到把柄』。|
|厭氣tāi|Iàn-khì-tāi，失面子落氣ê tāi-chì。|
|嘴á ha̍p-ha̍p|『閉嘴』。|
|Sêng|『像』。|
|Hiau-pai|驕傲誇口。|
|Ta-ta叫|講大聲話。|
|放榜|Hòng-pńg。|
|Tòm頭|『點頭』。|
|Kā人喝苦|講人為bó͘受苦。|


