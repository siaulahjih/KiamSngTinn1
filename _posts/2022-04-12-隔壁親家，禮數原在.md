---

title: 212. 隔壁親家，禮數原在
author: Siau Lah-jih
date: 2022-04-12
category: chheh
show_chapter: 0
layout: post
toc: true
---
  
## 〈212〉
# 隔壁親家，禮數原在
>**Keh-piah chhin-ke, lé-sò͘ goân-chāi**

隔壁親家chiâⁿ熟似，行tio̍h禮數照步來，有來á有去，好來á好去，天長地久，感情原在。

咱人過年正月時á，總是四界行春，kah朋友、親情poa̍h chē感情--leh！親像初一日去chhōe老朋友周--先-生恭喜發財，mā tio̍h小意思--一-下，送一籃果子。平常時boeh chhōe伊開講，空手hò͘蝦，喝去to̍h去，siáⁿ-mih等路、伴手，都無leh笑死人--kong，也m̄是外人，送siáⁿ-mih物件，無leh笑破人ê嘴，kám bē hō͘朋友情隔一重膜？但是今á日是新正年頭，當然「隔壁親家，禮數原在」，bē-tàng無kōaⁿ禮物，to̍h是身穿mā tio̍h照起工穿ho͘整齊整齊，án-ne chiah bē失禮。

正月初三，後生ê cha-bó͘朋友boeh來thit-thô，特別kah後生駛車去彰化ka載，載到員林，伊輕輕á ka我講：阿伯！小停車--一-下！
Boeh創saⁿh？
買1 ê禮物--lah！
A̍h免--lah！A̍h m̄是生份人客？
人阮阿母有交帶，新正年頭一定ài kōaⁿ等路neh！

實在ē o-ló--tit ê爸母，chit-ê年代，m̄-bat禮ê少年人滿四界，歸責任做人爸母--ê tio̍h佔大部分，gín-á細漢無教，大漢自然bē-hiáu。Bat禮ê gín-á khah bē做pháiⁿ，boeh ài序細bat禮貌，爸母tio̍h做樣hō͘ in學，siáⁿ-mih是禮？有合理--ê，有合正道--ê，nā是將理kah禮lām-leh做參考，siáⁿ-mih ài學，siáⁿ-mih tio̍h改，大概bē差siuⁿ chē chiah tio̍h。


### 【註解】

|詞|解說|
|咱人過年|To̍h是咱ê過年，日本時代強迫台灣人過新曆年，偏偏咱boeh過ka-tī ê舊曆年，所以農曆年mā有人講做台灣過年。彰化古早叫半線，半線to̍h是Pasoa，Pasoa to̍h是平埔族ê族名，Pasoa ê原意to̍h是「人」ê意思。|
|行春|Kiâⁿ-chhun，春to̍h是chhun，有餘，好吉兆。|
|親情|Chhin-chiâⁿ，親戚。|
|Poa̍h chē|Poa̍h感情；chē『一些』。|
|空手hò͘蝦|『兩串蕉，兩手空空』。|
|笑死人--kong|『笑死人說』，講念輕聲kong。|
|Bē-tàng|Bē-sái-chit，不可以。|
|Kōaⁿ|『手提物』。|
|生份|Seⁿ-hūn，無熟似。|
|M̄-bat|『不懂，不識，不曾』。|
|Lām-leh|『攙在一起，混合』。|
