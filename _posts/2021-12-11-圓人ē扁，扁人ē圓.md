---

title: 101. 圓人ē扁，扁人ē圓
author: Siau Lah-jih
date: 2021-12-11
category: chheh
show_chapter: 0
layout: post
toc: true
---
  
## 〈101〉
# 圓人ē扁，扁人ē圓
>**Îⁿ-lâng ē píⁿ, píⁿ-lâng ē îⁿ**

So圓捏扁，捏扁mā ē當so圓，人生無常to̍h是án-ne，今á日時來運到，可能hō͘你chhèng kah lia̍h bē-tiâu，明á載有可能一時崩盤，soah來走去bih。

天ê道理kāng款chit條理，有時月光暝，有時無半粒星，風雲nā起，山崩地裂，天公nā歡喜，萬里無雲，大人gín-á lóng笑bi-bi，大自然ê一切to̍h是天理，siáⁿ人mā無法違ke̍h講boeh 『人定勝天』。人屬大自然ê物，kám ē-tàng無順天理？

「圓人ē扁，扁人ē圓」，a̍h是「圓--ê ē扁，扁--ê ē圓」lóng總好，好額散，lóng免iàn-khì、免怨嘆，出頭天做大官，落lòm-chhân做ku-lí，mā m̄-thang看人無起，a̍h是來失志，做人只要好心好hēng khiā ho͘在，做tāi-chì照天理，管thāi伊tang時ē圓，tī時ē扁，心內清淨，一切隨在天，歡喜bī-sī。

### 【註解】

|詞|解說|
|Chhèng kah lia̍h bē-tiâu|『意氣風發的時候，擋也擋不住』。|
|崩盤|Pang-pôaⁿ。|
|違ke̍h|違逆。|
|落lòm-chhân|『掉進泥淖裡』。|
|做ku-lí|『做苦力』。|
|好心好hēng|Hó-sim-hó-hēng。|
|歡喜bī-sī|『歡喜就是』。|
