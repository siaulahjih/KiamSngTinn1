---

title: 064. 在生一粒豆，khah贏死了拜豬頭
author: Siau Lah-jih
date: 2021-11-04
category: chheh
show_chapter: 0
layout: post
toc: true
---
  
## 〈064〉
# 在生一粒豆，khah贏死了拜豬頭
>**Chāi-seⁿ chi̍t lia̍p tāu, khah iâⁿ sí liáu pài ti-thâu**

厝邊周--先-生ê老爸過身，告別式ho̍at-lo̍h kah真鬧熱，伊講：人生海海，piàⁿ死piàⁿ活mā是為tio̍h一ê名，老爸過身開chiah chē錢，糊一間樓á厝kah一pang轎車，kám講阮老爸有影ē tòa-tiàm hia，koh ē-hiáu駛車，做人kiáⁿ兒只是為tio̍h心安niā-niā，無開bē過心。

Che to̍h是世俗人生ê孝道，好ka-chài周--先-生平常to̍h chiâⁿ有孝，nā無，chit攤ê開銷是ē hō͘人phùi痰phùi-nōa，「人生世間無gōa久，一生m̄-thang siuⁿ莽夫，勸恁有孝千萬句，bē-hiáu有孝豬狗牛。」Chit時耳空邊傳來擔經司公ê經懺呼聲：「不孝新婦三頓燒，有孝ê cha-bó͘-kiáⁿ路--裡-搖。奉勸孝男孝女恁ta̍k-ê，有孝爸母ài及時，有孝爸母ài盡心，三頓糜飯照時chūn，人講在生一粒豆，khah贏死了拜豬頭。」

「死了拜豬頭，亡者kám有來食？」後場：「無來食！」

念經勸世文，講kah chiah分明，有孝ê kiáⁿ孫，boeh孝順tio̍h趁早，趁序大iáu在世ê時chūn，用行動來有孝，chiah免「樹欲靜，風不息，子欲養，父母不在。」來怨嘆。



### 【註解】

|詞|解說|
|Ho̍at-lo̍h|安排。|
|一pang|一台。|
|Tòa-tiàm hia|『住在那兒』。|
|無開bē過心|『不花點錢過意不去』。|
|Phùi痰phùi-nōa|『吐口水』。|

