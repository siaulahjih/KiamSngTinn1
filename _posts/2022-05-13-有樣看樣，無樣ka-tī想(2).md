---

title: 243. 有樣看樣，無樣ka-tī想(2)
author: Siau Lah-jih
date: 2022-05-13
category: chheh
show_chapter: 0
layout: post
toc: true
---
  
## 〈243〉
# 有樣看樣，無樣ka-tī想(2)
>**Ū iūⁿ khòaⁿ iūⁿ, bô iūⁿ ka-tī siūⁿ(2)**

服務小學教育三十幾冬，一年至六年--ê lóng bat教--過，為tio̍h補習飼鴨á趁錢mài講，khah教mā是五、六年--ê khah好教，為siáⁿ-mih？大漢gín-á khah bat tāi-chì，人講ē--ê出嘴，咱做老師--ê講講kau-tài kau-tài--leh，大部分ê學生to̍h做到好勢好勢，sai-hū教sai-á靠計劃，計劃nā有周至，教--起-來lóng mā順序順序。

教tio̍h中、低年級--ê to̍h無一定，kau-tài一句話，tio̍h ài比手劃刀，講kúi-nā分鐘，親像kau-tài宿題，叫in chín先寫兩格，轉去厝--裡chiah koh寫半chōa，有人聽無，soah利用下課歇睏時chūn ka寫了了。不得已，bē-sái驚費氣，烏枋頂，格á一格一格劃ho͘好勢，chiah koh寫兩字留半chōa，koh tio̍h隨時提醒，「看烏枋ê樣」，m̄-thang koh寫了了。

「老師！Siáⁿ是樣？」樣？樣to̍h是模樣，to̍h是樣品，老師劃tī烏枋che to̍h是boeh hō͘恁看樣，看樣，to̍h是照老師kau-tài án-ne做，聽有無？
「Ah！我知--a！」
「有樣看樣，無樣ka-tī想」，以後nā boeh寫作業á是做siáⁿ-mih tāi-chì，ta̍k-ê ài目chiu peh ho͘金，老師án-chóaⁿ做hō͘恁看，恁tio̍h ài照án-ne做，m̄-thang ka-tī chhìn-chhái烏白ioh亂使做，nā無示範hō͘恁看，巧gín-á ka-tī ē-hiáu看，心內tio̍h想，án-chóaⁿ做chiah ē合本份。

Gín-á生成天真，無教戇戇鈍鈍，教育ài方法，以身作則ê效果siāng好，大人nā無好樣siāng害，無好示範ê教育下，gín-á「有樣看樣，無樣ka-tī想」ê結果，免講你mā知tāi。

### 【註解】

|詞|解說|
|Bat|『曾經』。|
|補習飼鴨á|『填鴨式教學』。|
|講講kau-tài kau-tài|『講一講，交代一下』。|
|周至|Chiu-chì，『周到』。|
|比手劃刀|『比手劃腳』。|
|烏枋|O͘-pang，黑板。|
|半chōa|『半行』。|
|目chiu peh ho͘金|『眼睛睜開看清楚』。|
|Chhìn-chhái烏白ioh亂使做|『隨便亂猜亂做』。|
|巧gín-á|Khiáu gín-á，『聰明的孩子』。|
|Siāng害|『最糟糕』。|
