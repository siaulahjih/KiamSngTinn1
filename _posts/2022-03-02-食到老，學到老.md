---

title: 172. 食到老，學到老
author: Siau Lah-jih
date: 2022-03-02
category: chheh
show_chapter: 0
layout: post
toc: true
---
  
## 〈172〉
# 食到老，學到老
>**Chia̍h kàu lāu, o̍h kàu lāu**

庄腳祖家社區boeh辦長青bat字班，叫我轉去tàu-saⁿ-kāng。為tio̍h boeh hō͘ chia ê老歲á班學了khah有趣味，koh ē-tàng bat一寡漢字kah羅馬字，教學進前用心編一份用漢羅lām寫ê台灣念謠、童謠、gín-á歌，hō͘ in學轉去教厝內ê序細， chhōe轉來公孫á、媽孫á ê感情，應該是一層chiâⁿ有意義ê tāi-chì。
開班第一暝，出席--ê有三十外人，lóng是cha-bó͘人，五十外、六十外，mā有七十thóng--ê，問chia ê阿媽級--ê bat字無？Soah ta̍k-ê搖頭，細漢a̍h無入學堂，真正有影m̄-bat一字「了」--字，in要求講m̄-thang教siuⁿ深，食kah chiah老--ā，chiah boeh來學bat字，實在感覺chiâⁿ pháiⁿ勢，心內真驚惶。

人講老人gín-á性，我教in tio̍h kā ka-tī當做是gín-á boeh去讀冊án-ne，放khah自然--leh，老師án-chóaⁿ念，恁tio̍h án-chóaⁿ念，看chiâ念khah大聲，「食一歲學一歲」，「食到老，學到老」，恁kám m̄-bat聽人講，恁chit種精神是ē-tàng o-ló--ê，雖然老師是khiā tiàm頭前台á頂，其實我mā是tī-teh學，學恁ê經驗，學恁ê純正台灣話，恁可能m̄知ùi恁chhùi--ni̍h講出來ê台語，是jŏa有價值--leh！

Kám án-ne？
真正有影，恁kám無感覺nā boeh kah孫--ê講話，to̍h發覺真食力！
有影to tio̍h！

Che to̍h是重要ê所在，媽孫á話語bē通，m̄是阿媽m̄ tio̍h，mā m̄是gín-á m̄ tio̍h，只是咱ài了解，gín-á bē-hiáu講台語，咱做序大--ê tio̍h ka教，北京語放hō͘學校去學to̍h好，tī厝內，咱tio̍h kah孫--ê講咱ê台語，án-ne咱ê話m̄-chiah bē走精失傳--去。

有影to-tio̍h，m̄-chē-siaⁿh！阮孫--ê講kah he北京語，咱也聽無siáⁿ有，咱講咱ê話，孫--ê mā kā你講『不對，不對！』人in父á-kiáⁿ，母á-kiáⁿ lóng leh講北京話，咱nā無khah用心來ka教台語有影bē-sái--得。

恁講做阿媽--ê有重要無？


### 【註解】

|詞|解說|
|Chhōe轉來|『找回來』。|
|Jŏa有|Jōa-ni̍h-á有。|
|真食力|『很吃力』。|
|走精|Cháu-cheng，無正確。|
|M̄ chē saⁿh|『不是？這些是甚麼！』。意思to̍h是「tio̍h--lah！」|
|He|『那，那個』。|
|有影to tio̍h|『真的沒錯』。|

