---

title: 048. M̄-chiâⁿ雞á phah咯雞
author: Siau Lah-jih
date: 2021-10-18
category: chheh
show_chapter: 0
layout: post
toc: true
---
  
## 〈048〉
# M̄-chiâⁿ雞á phah咯雞
>**M̄-chiâⁿ ke-á phah-ko̍k-ke**

雞公teh啼叫做phah-ko̍k-ke，m̄-nā大聲koh ē牽韻，展伊hiau-pai、威風teh為王。雞á-kiáⁿ大隻，公--ê ē變雞kak，雞kak-á to̍h是少年雞á，boeh大m̄ chiâⁿ大，siāng愛啼，啼聲幼幼「ko̍k-ko̍k-kĕ！ko̍k-ko̍k-kĕ！」一直講「我大漢--à，我大漢--à！」

大漢實在真正好，少年有氣力，boeh-chhèng有本錢，朋友--à！恁tau有hit-lō tng-boeh轉大人，tng-teh phah-ko̍k-ke ê少年gín-á兄--無？先kā你恭喜，mā替你掛意，為kiáⁿ ê未來， tio̍h好好á教示：青春siāng kài好，青春ài phah-ko̍k-ke，青春mā ài認真讀冊、phah-piàⁿ做khang-khòe，án-ne成功chiah ē是咱ê，親像chit款ê phah-ko̍k-ke，chiah是siāng讚ê少年家。

Iáu有一款m̄-chiâⁿ（少年）家，siāng hō͘爸母頭殼疼，製造社會問題，伊kan-nā愛chhèng，見學to̍h是m̄-chiâⁿ樣，lim酒、suh薰，po̍ah-kiáu、亂phún。恁tau nā有chit款ê樣相，千萬m̄-thang隨在伊滾，ài隨時kā伊chhiâu ho͘準，chhiâu ho͘穩，愛心兼鼓勵，m̄-chiâⁿ雞á phah-ko̍k-ke，chiah bē真正變成m̄-chiâⁿ雞。

註：M̄-chiâⁿ雞á to̍h是講m̄-chiâⁿ gín-á，m̄-chiâⁿ gín-á有兩種講法，一種是滾笑講iáu未大漢ê gín-á，一種是真正講pháiⁿ gín-á。 

### 【註解】

|詞|解說|
|Hiau-pai|驕傲。|
|大隻|『長大了』。|
|Boeh-chhèng|『要秀，要出風頭』。|
|轉大人|Tńg-tōa-lâng，『將要成人』。|
|掛意|Khòa-ì，關心。|
|亂phún|非非擅做，烏白來。|
|滾|『發飆』。|
|Chhiâu ho͘準|糾正正確。|
