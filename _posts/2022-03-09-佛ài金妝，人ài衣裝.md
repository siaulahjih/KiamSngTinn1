---

title: 179. 佛ài金妝，人ài衣裝
author: Siau Lah-jih
date: 2022-03-09
category: chheh
show_chapter: 0
layout: post
toc: true
---
  
## 〈179〉
# 佛ài金妝，人ài衣裝
>**Pu̍t ài kim-chng, lâng ài i-chong**

愛súi是人ê本性，cha-bó͘愛súi，cha-po͘ mā愛súi，gín-á愛súi，大人mā愛súi，to̍h是老歲á人kāng款愛súi。

今年頭1-pái穿西裝上班，tn̄g tio̍h cha-bó͘ gín-á同事，目chiu lia̍h我金金siòng：老師！Ŏa！足ian-tâu--ê neh！看起來無輸少年家--o͘。
Tn̄g tio̍h老兄弟：Oeh！今á日boeh toh出差。
連tńg到厝內，cha-bó͘-kiáⁿ都án-ne問：爸！Boeh去hông請--hioh！

可見人是jōa-ni̍h愛súi，kan-nā看別人súi都感覺爽快，無講hit-ê穿súi衫ê人，hông o-ló tio̍h m̄知boeh gōa爽--leh。

「佛ài金妝，人ài衣裝。」穿插是人ê包裝，包裝nā舒適合身份，ē展現個人ê氣質，老師有老師ê pān，生理人有生理人ê風度；醫生護士ê仁慈，做穡人做工á人ê kut-la̍t phah-piàⁿ，lóng ē-tàng ùi in ê穿插看--出-來。特別常常tī電視頂出現ê公眾人物，過份ê打扮，á是chhìn-chhái ê身穿，lóng是一種ê無禮貌。雖然講，人ài重內才，腹內nā好，管thāi伊身穿有合場面也無，我boeh像少年人講--ê『只要我喜歡，有什麼不可以。』Nā án-ne to̍h隨在你--lò͘。

### 【註解】

|詞|解說|
|金妝|用金箔裝飾。|
|金金siòng|『睜大眼睛直看過來』。|
|足ian-tâu--ê neh|『好帥哦！』。|
|穿插|Chhēng-chhah，『穿著』。|
|Pān|模樣，『樣子』。|
