---

title: 173. 流汗khah贏流鼻
author: Siau Lah-jih
date: 2022-03-03
category: chheh
show_chapter: 0
layout: post
toc: true
---
  
## 〈173〉
# 流汗khah贏流鼻
>**Lâu-kōaⁿ khah iâⁿ lâu-phīⁿ**

今年ê氣候kài無合節氣，該寒bē寒，十月sio̍h乞食睏破蓆ê小陽春已經過hiah久，天氣有時iáu像熱--人，一日溫差差chiâⁿ十度，早起時á jiàn-bah穿--leh，boeh晝á tio̍h liù-liù--掉，有ê人iáu koh leh吹電風。

Hat chhiúⁿ！Hat chhiúⁿ！
Ah你感冒--à！
To是án-ne m̄ saⁿh！Ah to一下熱到--à，ò͘-bah thǹg-thǹg起來，ah tio̍h tio̍h--à。(感冒--a)

「流汗khah贏流鼻」，親像chit款天氣，saⁿ-pó ê身體khah mài sńg笑--leh，無穩定ê海島氣候，感冒特別chē，衫á穿siuⁿ燒ē流汗，a̍h是運動了後ē流汗，毛管空開開，貪tio̍h流汗後ê清涼，享受清涼脾thó͘開ê爽快，冷風一下siàn，m̄感冒mā tio̍h感冒。

為tio̍h寶貝ka-tī ê身體，苦勸有歲ê朋友弟兄，mài激骨，衫á穿ho͘燒，tn̄g tio̍h寒熱無穩定ê時chūn，tio̍h ē記得「流汗khah贏流鼻」。

### 【註解】

|詞|解說|
|流汗khah贏流鼻|流汗總比流鼻水khah贏。|
|熱--人|熱天。|
|Chiâⁿ十度|將近十度。|
|Jiàn-bah|『夾克』。|
|Boeh晝á|『快中午時』。|
|Liù-liù--掉|褪掉。|
|To是án-ne m̄ saⁿh！|『就是啊』！|
|Ò͘-bah|『外套』。|
|Ah tio̍h tio̍h--à|『那就感冒了』。|
|Saⁿ-pó ê身體|三等身體。|
|Khah mài sńg笑|『最好不要開玩笑』。|
|穿siuⁿ燒|『穿太暖和了』。|
|毛管空|Mô͘-kńg-khang，皮膚氣空。|
|Siàn|搧。|
|有歲|年歲khah chē。|
|Mài激骨|『不要逞強』。|
