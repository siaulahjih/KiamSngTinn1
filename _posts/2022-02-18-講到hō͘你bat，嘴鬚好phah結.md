---

title: 168. 講到hō͘你bat，嘴鬚好phah結
author: Siau Lah-jih
date: 2022-02-18
category: chheh
show_chapter: 0
layout: post
toc: true
---
  
## 〈168〉
# 講到hō͘你bat，嘴鬚好phah結
>**Kóng kàu hō͘ lí bat, chhùi-chhiu hó phah-kat**
 
頂禮拜學校宣佈chit拜六boeh舉行大隊接力比賽，講tio̍h走相jiok，學生gín-á ta̍k-ê lóng hèng-chhih-chhih，等到今á日，透早to̍h鬧熱滾滾，運動埕ta̍k四界lóng是leh走相jiok ê練習，當然Siau Lah-jih教ê班級mā ài指導，chiah三年--ê niā-niā，講tio̍h走相jiok，kan-nā ē-hiáu chhi̍h-chhi̍h-chòaⁿ，án-chóaⁿ接管á？Án-chóaⁿ搶跑道，1-sut á都無觀念，無先實地練習看māi--leh，到時銃聲一下響，kám m̄知boeh走tùi tó位--去？He tio̍h笑詼--lò͘。

比賽結果，第一名，ŏa！不得了，bē直--à，
「老師！Ái請阮--ō͘！」
「人阮有聽老師ê話neh！」
「老師！第一名，有獎品無？」
好--lah！好--lah！恁mài吵，獎品ta̍k-ê有份，後禮拜老師請恁食柑á糖，chit-mái ta̍k-ê聽老師分析，講咱ê缺點，做後pái ê參考，chit pái ê勝利，是別人錯誤khah chē，咱錯誤khah少，m̄是咱khah gâu走ê原因。

比賽ài用心，接管á tio̍h準，m̄-thang phah ka-la̍uh，接tio̍h管á tio̍h ài piàⁿ勢lōng，mài越頭看，mài kah人相tōng（撞），boeh接管ê人tio̍h認ho͘真，管á交hō͘別人tio̍h謹慎，失誤jú少，贏ê機會，chiah有咱ê份。

接管á ê技術，tio̍h án-ne：正手交tò手，交hō͘頭前ê人，頭前ê人boeh接手iap後，koh tio̍h半行半走……
「老師！你講siaⁿh？」
Ŏa！Piàng--à！聽lóng無，m̄知老師tī-leh講siáⁿ-mih碗糕？
有影都tio̍h，「講到hō͘你bat，嘴鬚好phah結。」
「老師！你koh leh講siáⁿ-mih？」
老師leh講「講到hō͘你bat，嘴鬚好phah結」--lah！
「老師ê嘴鬚三日無khau無jōa長，nā boeh嘴鬚長kah好phah結ài jōa久？」
「足久--ê！」
Tio̍h！一禮拜，兩禮拜，三禮拜，ài足久--ê，接力比賽ê方法nā boeh講hō͘恁知，講kah hō͘恁ē瞭解，tio̍h ài聽候後pái。
「講到hō͘你bat，嘴鬚好phah結。」Mài koh講--落-去khah實在。

### 【註解】

|詞|解說|
|Hèng-chhih-chhih|『興致勃勃』。|
|Chhi̍h-chhi̍h-chòaⁿ|Kan-nā ē-hiáu歡喜一直講，m̄知影boeh án-chóaⁿ做。|
|管á|Kóng-á，接力棒。|
|He tio̍h笑詼--lò͘|『那就笑話了』。|
|Bē直--à|不得了。|
|柑á糖|（含）Kâm-á-thn̂g。|
|分析|Hun-sek。|
|Phah ka-la̍uh|『掉下去』。|
|Lōng|『奔跑』。|
|認hō͘真|『認識清楚』。|
|正手交tò手|右手交hō͘左手。|
|手iap後|手khǹg-tiàm後壁。|
|半行半走|『邊走邊跑』。|
|Ŏa！Piàng--à！聽lóng無|『哇！糟了，都聽不懂』。|
|無khau|『沒刮』。|
