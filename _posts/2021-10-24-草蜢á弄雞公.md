---

title: 054. 草蜢á弄雞公
author: Siau Lah-jih
date: 2021-10-24
category: chheh
show_chapter: 0
layout: post
toc: true
---
  
## 〈054〉
# 草蜢á弄雞公
>**Chháu-meh-á lāng ke-kang**

「看你chit款i-to戇戇想，自作聰明i-to戇主張，nā是ài我i-to做牽手，請你後世i-to chiah來求。草蜢á弄雞公，雞公phi̍h-pho̍k跳！」Che是民間歌謠「草蜢á弄雞公」歌詞ê尾á pha，chit首歌謠是描寫老歲á kah cha-bó͘ gín-á-eⁿ相褒phah la̍h-liâng ê答嘴鼓，雖然一ê是面肉幼秀ê小阿娘，一ê是khiau腳lián嘴鬚ê老不修，但是對答話並無半句米糕siûⁿ，hō͘人感覺m̄-chiâⁿ樣，kui首歌詞kan-nā借相褒盤嘴花講sńg笑niā-niā，che kah「桃花過渡」有kāng款ê笑詼趣味。

『食色性也，飲食男女，人之大慾』，人既然無法度過清淨少慾ê人生，三不五時來chē sán-lim，土豆莢配燒酒，a̍h是講一寡風花男女笑談，消磨時間，娛樂ka-tī娛樂別人，mā無siáⁿ-mih m̄-thang，m̄-kú你ài想，nā是過份滾笑是ē變成m̄-chiâⁿ樣。草蜢á弄雞公了後，nā是雞公phi̍h-pho̍k跳，iáu koh m̄知回頭，bē-hiáu見笑，到尾來草蜢á死khiàu-khiàu，he to̍h真無價值--lò͘。

對cha-po͘也好，cha-bó͘也罷，總是男女平等，講話ài正經，sńg笑tio̍h合用，草蜢á弄雞公，m̄-thang siuⁿ過猛，過猛to̍h ē起相爭，「草蜢á弄雞公」實在m̄-thang chhèng。


### 【註解】

|詞|解說|
|草蜢á|Chháu-meh-á，『蝗蟲』。|
|尾á pha|尾段。|
|Cha-bó͘  gín-á-eⁿ|古錐ê『小女孩』。|
|相褒phah la̍h-liâng|『打情罵俏』。|
|Khiau腳lián嘴鬚|『蹺腳撚鬍子』。|
|米糕siûⁿ|『性騷擾，肉麻當有趣』。|
|盤嘴花講sńg笑niā-niā|『耍嘴皮開玩笑而已』。|
|食色性也，飲食男女，人之大慾|Si̍t sek sèng--ià，ím-si̍t lâm-lú，jîn-chi-tāi-io̍k。|
|來chē sán-lim|『來個小酌』。|


