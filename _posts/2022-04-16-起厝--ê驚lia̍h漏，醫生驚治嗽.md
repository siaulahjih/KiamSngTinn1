---

title: 216. 起厝--ê驚lia̍h漏，醫生驚治嗽
author: Siau Lah-jih
date: 2022-04-16
category: chheh
show_chapter: 0
layout: post
toc: true
---
  
## 〈216〉
# 起厝--ê驚lia̍h漏，醫生驚治嗽
>**Khí-chhù--ê kiaⁿ lia̍h lāu, i-seng kiaⁿ tī sàu**

十年前整理chit-mái tòa chit間厝，che是一間舊厝，本chiâⁿ to̍h ē漏，所以吩咐師傅tio̍h ài特別注意防漏ê工程，整理好勢sóa入去tòa，iáu算bē-bái，ká-ná新--ê，到kah隔轉年熱--人，siàng chit pái西北雨to̍h知輸贏，二樓頭前間koh ná親像舊時鐘ê時鐘墜á kāng款，「ti tah ti tah」滴無停，bô-ta-ôa拜託師傅來看māi，厝頂壁角四界巡，師傅講：「可能」是舊水khang leh作怪。水khang that掉koh做新--ê，十幾工，開chiâⁿ萬kho͘，期待漏雨鬱卒ê日子mài koh來，siáⁿ知，一段時間過--去，koh tn̄g--tio̍h風颱天thàu大風siak大雨，厝內kiat一下soah tâm-kô͘-kô͘，無變步，只有koh再chhōe koh再巡，一定ài chhōe出原因。

經過數年，that水khang，糊壁tó͘，khàm厝頂，bû-se-put，一切失敗，師傅搖頭，「起厝--ê驚lia̍h漏」，一點á to̍h無hau-siâu。

舊年尾牙腳tau，kah人流行A型感冒，無iân-chhiân，隨時chhōe醫生看病，無發燒，sió-khóa嗽嗽，淡薄á流鼻水，嚨喉ngiau-ngiau無發炎，想講平常有leh運動，藥á食--二-三-工-à，大概to̍h ē-tàng好離離。Siáⁿ知黃醫師ê藥á食三日份，也無功效，換間koh食陳醫師ê特效藥，三工過去，症頭有影好真chē，m̄-kú咳嗽soah斷無離，不三時to̍h boeh嗽boeh嗽，講話講siuⁿ chē to̍h khòm-khòm嗽，嗽bē停，嗽kah胸坎á ē疼，腹肚皮ē chhoah，koh去請教黃醫師，「我mā leh嗽！滾水lim khah chē--leh，mài食冷，mài食刺激性--ê，藥á繼續koh食看māi…」，「醫生驚治嗽」，mā是有影。
病jú khǹg jú重，實在ē驚人，無趕緊想辦法bē-sái--chit，最後走去彰化基督教病院，做詳細檢查，做徹底治療。


### 【註解】

|詞|解說|
|Lia̍h漏|Lia̍h-lāu。|
|Che|『這』。|
|本chiâⁿ|Pún-chiâⁿ，本來。|
|師傅|Sai-hū。|
|Ká-ná新--ê|『好像像新的』。|
|Iáu算bē-bái|『還算不錯』。|
|熱--人|『夏天』。|
|西北雨|Sai-pak-hō͘。|
|水khang|Chúi-khang。|
|That掉|That-tiāu。|
|開chiâⁿ萬|『花了上萬元』。|
|Kiat一下|『被…了一下』。|
|Tâm-kô͘-kô͘|『濕漉漉』。|
|Bû-se-put|無所不，用盡各種辦法。|
|Hau-siâu|欺騙，白賊，假話。|
|尾牙|舊曆十二月十六是尾牙。|
|腳tau|附近，前後。|
|Kah人|『跟人』。|
|Sió-khóa|一點點á，1-sut-á。|
|Ngiau-ngiau|『癢癢的』。|
|食--二-三-工-à|輕聲變調，（二三工à）lóng念輕聲。『服用兩三天』。|
|好離離|『痊癒』。|
|M̄-kú|不過。|
|不三時|Put-sàm-sî，三不五時。|
|Boeh嗽boeh嗽|『有點咳嗽的感覺』。|
|Chhoah|『顫抖』。|



