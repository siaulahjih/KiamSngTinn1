---

title: 088. 狗咬衰人
author: Siau Lah-jih
date: 2021-11-28
category: chheh
show_chapter: 0
layout: post
toc: true
---
  
## 〈088〉
# 狗咬衰人
>**Káu kā soe-lâng**

 
飼過狗á chiah知狗á性，尤其是台灣犬真精，ē顧厝koh有衛生，對主人真盡忠。看人有影大細目，主人熟似--ê伊歡迎，nā是生份人，sian mā m̄ hō͘你入來厝內，兩蕊目chiu青gîn-gîn，看tio̍h你心ē chhoah。

狗á有一種sèng-phiah真特別，有人ùi阮門口過，一般人伊bē kah伊計較，nā是hit款穿插無四配，o-cho lám-nōa頭lê-lê，狼狽狼狽，伊to̍h無客氣kā伊吠，吹狗螺，吠kah hō͘伊真pháiⁿ勢，mā hō͘我kā人會失禮，狗ē看人無chiūⁿ目，應該是伊顧家ê本性，m̄是像人ê目chiu大細蕊，看koân無看低，「狗咬衰人」，衰人mā tio̍h檢討，人nā衰bái，m̄-thang激餒志，堅強khiā起，有一工chiah ē「東山再起」。

人nā tī-teh衰，真正種匏á bē開花，「狗咬衰人」，衰kah hō͘狗咬，鼻á bong--leh tēⁿ lān-pha，向望衰人m̄-thang衰到底，ài-piàⁿ chiah ē贏，peh起來koh再piàⁿ。

### 【註解】

|詞|解說|
|衰人|運氣bái ê人。|
|青gîn-gîn|『兩眼直視』。|
|穿插無四配|『穿著隨便』。|
|O-cho lám-nōa|穿插lah-sap無精神。|
|頭lê-lê|『垂頭喪氣』。|
|無chiūⁿ目|『不上眼』。|
|激餒志|Kek-lóe-chì，『裝著氣餒的樣子』。|
|鼻á bong--leh tēⁿ lān-pha|『摸著鼻子，緊抓著陰囊』，表示『倒霉忿怒』。|