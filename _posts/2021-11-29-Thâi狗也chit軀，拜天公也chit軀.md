---

title: 089. Thâi狗也chit軀，拜天公也chit軀
author: Siau Lah-jih
date: 2021-11-29
category: chheh
show_chapter: 0
layout: post
toc: true
---
  
## 〈089〉
# Thâi狗也chit軀，拜天公也chit軀
>**Thâi-káu iā chit su, pài thiⁿ-kong iā chit su**
 
狗是人ê好朋友，伊ē顧家，聽人ê話，寂寞ê時kah你khîⁿ家做夥，無疼ē夭壽，ná thang kah伊結冤仇。Thâi狗是造孽，有siáⁿ-mih報應不常在，chiah-nī好ê朋友你ka thâi，實在不應該。

天頂天公，天公siāng kài大，boeh拜tio̍h ài洗浴穿新衫，有形式chiah有規矩，有規矩chiah有禮貌，敬神如神在，nā無虔誠不如mài拜。「Thâi狗也chit軀，拜天公也chit軀。」無妝無tháⁿ有khah無合時chūn，雖講勤儉chiah有本，m̄-kú人nā m̄-bat禮，做tāi-chì無照步來，人ē笑你戇大呆，chhìn-chhìn-chhái-chhái，烏白來。

流行新時代，外表穿插m̄-thang siuⁿ bái，雖然m̄免綾羅紡絲，mā tio̍h服裝齊整，看季節看所在，穿插合ē來，chiah bē失人禮，mā bē hō͘人看衰尾，人ài衣裝，佛ài金裝，有影有道理。


### 【註解】

|詞|解說|
|Chit軀|『這一套』。|
|寂寞|Che̍k-bo̍k，m̄是siok-bo̍k。|
|虔誠|Khiân-sêng。|
|無妝無tháⁿ|無梳妝無打扮。|
