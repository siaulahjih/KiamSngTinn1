---

title: 180. 激kah一身ná荷蘭豆á
author: Siau Lah-jih
date: 2022-03-10
category: chheh
show_chapter: 0
layout: post
toc: true
---
  
## 〈180〉
# 激kah一身ná荷蘭豆á
>**Kek kah chi̍t-sin ná hô-liân-tāu-á**

穿súi人人愛，特別是少年人，當青春ê『帥哥、美女』。Cha-bó͘ gín-á愛súi愛妝，人講he是天性，無人ē加講話，nā是cha-po͘ gín-á，tng-leh phah-ko̍k-ke ê少年兄，無妝無thāⁿ chhìn-chhái穿穿--leh，人講àu少年，ah nā boeh妝1 ê khah súi--leh，又去hō͘人keng-thé講「激kah一身ná荷蘭豆á」--leh！寂寞ê十七歲，kah chit種gāi-gio̍h可能有關係。

其實講你「激kah一身ná荷蘭豆á」，mā無siáⁿ-mih pháiⁿ意，thiau-kang妝ho͘ súi-súi，雕kah親像1-ngeh荷蘭豆án-ne，青青翹翹，照講無siáⁿ-mih m̄ tio̍h。驚是驚講妝了siuⁿ過份，超出一般流行ê尺度，男兒cha-bó͘體，奇裝異服，án-ne人tio̍h keng-thé你「激kah1 ê ná khaⁿ-á-sian」--leh，he tio̍h chiâⁿ pháiⁿ聽，khaⁿ-á-sian siáⁿ-mih意思你kám知？To̍h是像『午夜牛郎』hit款，妝ho͘ súi-súi thang來去趁錢án-ne。

Iáu有一種是愛súi愛妝，m̄-kú pān-tōaⁿ作穡，pān-tōaⁿ趁錢，kan-nā激一身穿，激kah親像荷蘭豆莢，chhiⁿ-khiàu-khiàu，he人keng-thé伊是siaⁿh？「激kah一身ná a-sià」--leh！愛súi是本性，穿súi tú好to̍h好，m̄-thang失了本份。

### 【註解】

|詞|解說|
|無妝無thāⁿ|無化妝無打扮。|
|Àu少年|Pān-tōaⁿ無活力ê 少年。|
|Keng-thé|供體，『諷刺取笑』。|
|Gāi-gio̍h|『尷尬不習慣』。|
|Thiau-kang|故意。|
|Khaⁿ-á-sian|Khaⁿ-á 仙，男同性戀叫做坩á。|
|A-sià|好額人。|
