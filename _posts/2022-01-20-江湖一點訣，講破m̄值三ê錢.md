---

title: 140. 江湖一點訣，講破m̄值三ê錢
author: Siau Lah-jih
date: 2022-01-20
category: chheh
show_chapter: 0
layout: post
toc: true
---
  
## 〈140〉
# 江湖一點訣，講破m̄值三ê錢
>**Kang-ô͘ chi̍t-tiám koat, kòng phòa m̄-ta̍t saⁿ ê chîⁿ**
 
禮拜日去鶯歌拜訪朋友，sūn-sòa去三峽參觀祖師廟。

大概是歇睏日ê關係，小所在koh不止á鬧熱，boeh進入祖師廟ê三峽大橋頂，因為橋面闊，除了來來去去ê遊客，koh排chiâⁿ chē擔ê攤販，有賣食--ê，賣紀念品--ê，mā有民俗ê thit-thô物，其中有一項kah別所在無kāng，to̍h是phah kan-lo̍k。In tī橋頂pho͘一塊塑膠布，一寡人圍圍tī hia phah kan-lo̍k，有大人，有gín-á，cha-po͘--ê cha-bó͘--ê lóng phah kah chiâⁿ歡喜，有人bē-hiáu，phah一下摔死狗，有ê真gâu phah，phah kah ē khiā心（Kan-lo̍k chhāi tī固定位一直轉kah ná像無teh轉án-ne）。

一--來hòⁿ-hiân愛sńg，二--來感覺in ê sńg法無kāng，soah停腳參考，一位先生看出我ê趣味，叫我phah看māi，phah kúi-nā pái，m̄是bē轉to̍h是倒頭栽，仙學mā學bē來，看破mài koh落氣khah實在，hit ê師傅kā我giú--leh，叫我kan-lo̍k索á koh再纏，kan-lo̍k提ho͘好，chiah牽我ê手比boeh phah kan-lo̍kê模樣，sìm來sìm去二、三chūn，「Án-ne好！Ka phah--落-去！」照伊ê話，有准算，一下phah--落-去，kan-lo̍k soah一直轉、一直tńg，轉無歇睏。「江湖一點訣，講破m̄值三ê錢」確實有理。

江湖一點訣，siáⁿ-mih訣？有趣味ê朋友，請你來三峽祖師廟前，大橋頂chhōe hit ê老師傅to̍h見分明。

### 【註解】

|詞|解說|
|攤販|Thoaⁿ-hoàn。|
|Pho͘|鋪。|
|摔死狗|Phah bē轉。|
|Khiā心|Khiā-sim。|
|Hòⁿ-hiân愛sńg|『好奇貪玩』。|
|Sńg法無kāng|『玩法不一樣』。|
|Giú--leh|『拉住』。|
|Sìm來sìm去二、三chūn|『輕輕抖動二三次』。|
|轉|Choán，tńg；Tńg：轉。|
