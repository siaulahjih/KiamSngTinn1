---

title: 217. 起厝按半料
author: Siau Lah-jih
date: 2022-04-17
category: chheh
show_chapter: 0
layout: post
toc: true
---
  
## 〈217〉
# 起厝按半料
>**Khí-chhù àn pòaⁿ liāu**

「起厝按半料」，無經驗過ê人m̄知影其中ê奧妙，nā有經驗過ê人，好額人講tio̍h笑哈哈，sàn赤人to̍h食bē-ta，本來準備六十萬，新居落成了後，一下結算講lóng總一百萬，Ŏa！Piàng--à！加出四十萬是boeh tó位á去sa。

十年前整理一間舊厝，本來預定二十萬kho͘ boeh開，請土水師來估價，經過建議，講好重新隔間，做鐵門，起灶腳hām浴間á，iáu有蓋厝頂，包含水電工程，lóng總六十萬，想講整理1-pái厝有夠麻煩，boeh，to̍h做1-pái thiàⁿ-thiàⁿ ka創ho͘ sù-sī，免得以後koh再費氣。錢ê tāi-chì，會á標標--leh，以後khah儉--leh，大概無問題，ang-bó͘參詳妥當，選一工清氣日á，to̍h ka動工--落-去。

Khang-khòe一工一工leh進行，tāi-seng看是1-phiàn jî-pheh-pheh，chiâⁿ-kó͘月後已經有1-ê款式，

師傅講：老師--à！壁tó͘ kám無ài boah-boah--leh！「好--ā！」
師傅講：老師--à！三樓鐵筒部份kám無ài ka thia̍p磚á？「好--ā！」
師傅講：老師--à！鐵門來ka換白鐵á，koh用電動門好--無！Án-ne khah好看、保險、koh方便！「好--ā！」（有道理！）
老師--à！老師--à！……

M̄知影提供jōa chē建議，lóng chiâⁿ gâu kā你設計，mā真正有需要，頭洗--落-去，無剃bē soah--得，ang-bó͘兩人，gê-khí-kin咬ho͘ ân，皮張ho͘便，自án-ne預算二十萬，預定六十萬開工，結果新居落成lóng-chóng是一百萬，「起厝按半料」，講hō͘ ta̍k-ê知，無人認為你leh白賊講hau-siâu。

好ka-chài，經過四、五年，有計劃ê勤儉，總是脫過難關，這是hak財產，無人笑你phòng-hong-ku，koh kā你o-ló你kám知。



### 【註解】

|詞|解說|
|按|Àn，按算，計劃。|
|好額人|Hó gia̍h lâng，有錢人。|
|Sàn赤人|Sàn-chhiah-lâng，窮人。|
|食bē-ta|『吃不消』。|
|加出|Ke-chhut，『多出』。|
|Sa|『抓，弄，拿，取』。|
|二十萬kho͘|二十萬元。|
|灶腳|Chàu-kha，廚房。|
|Boeh|『要』。|
|Thiàⁿ-thiàⁿ|忍疼做1-pái。|
|創ho͘ sù-sī|弄得舒適』。|
|費氣|Hùi-khì，麻煩。|
|清氣日á|好日子，『黃道吉日』。|
|Jî-pheh-pheh|『看不出頭緒，亂七八糟』。|
|Chiâⁿ-kó͘月|『約一個月』。|
|Boah boah--leh|粉刷油漆。|
|白鐵á|『不銹鋼』。|
|Gê-khí-kin|『牙根』|
|咬ho͘ ân|『咬得緊緊的』。|
|皮張ho͘便|『事先繃緊皮，準備挨打的意思』。|
|Hak財產|『置產』。|
|O-ló|『讚美』。|

