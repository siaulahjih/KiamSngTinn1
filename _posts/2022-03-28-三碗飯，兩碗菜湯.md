---

title: 198. 三碗飯，兩碗菜湯
author: Siau Lah-jih
date: 2022-03-28
category: chheh
show_chapter: 0
layout: post
toc: true
---
  
## 〈198〉
# 三碗飯，兩碗菜湯
>**Saⁿ-óaⁿ pn̄g, nn̄g-óaⁿ chhài-thng**

四、五十冬以來，台灣ê經濟奇蹟，有人講是政府領導有方，有人講是時勢潮流，科學研究ê成果。其實多數tiām-tiām phah-piàⁿ，透早出門到黃昏ê農民兄弟，日夜連工ê勞工朋友，chiah是經濟奇蹟ê大功臣，kám無影，nā無chit大群人流汗出力，付出青春，付出性命，kan-nā計劃kah科技，kám to̍h有法度生產hiah-nī豐富ê農產kah市場商品。

恁kám知影chit大群人為siáⁿ-mih甘願付出phah-piàⁿ，in是抱tio̍h siáⁿ-mih理念á是kan-nā認命，做牛做馬來拖來piàⁿ，少年ê勞工朋友我khah m̄知，nā是傳統ê作穡人，田庄兄哥兄嫂，in lóng是抱tio̍h「三碗飯，兩碗菜湯」ê人生觀，ang-bó͘歡喜互相相kēng，勤快做，儉儉á食，為tio̍h一家大細來犧牲，in ê心互相靠相倚，食穿chhìn-chhái免計較，做khang-khòe tio̍h ài正經實在，che to̍h是in「saⁿ-óa-pn̄g，兩碗菜湯」ê精神，chiah有法度長期經營，成做個人家庭美滿ê人生，mā促進社會ê繁榮，國家ê安定，台灣ê農民，感謝恁，台灣ê勞工，感謝恁。

註：Saⁿ-óa-pn̄g，to̍h是互相sio-kēng，互相sio-pn̄g，sio-pn̄g福氣，saⁿ-óa-pn̄g念起來kah三碗飯kāng音，人講ang-bó͘ ang-bó͘食飯配菜脯，「三碗飯，兩碗菜湯」ê生活實在清苦，m̄-kú tī作穡人ê嘴--ni̍h講--出-來是hiah-nī樂天知命，歡喜做歡喜生活。


### 【註解】

|詞|解說|
|相kēng|互相幫忙扶持。|
|Saⁿ-óa-pn̄g|相、倚、傍，互相依倚pn̄g福氣。|

