---

title: 090. Chheⁿ-kông狗，食無屎
author: Siau Lah-jih
date: 2021-11-30
category: chheh
show_chapter: 0
layout: post
toc: true
---
  
## 〈090〉
# Chheⁿ-kông狗，食無屎
>**Chheⁿ-kông káu, chia̍h bô sái**
 
寫一首gín-á詩：

青紅燈
青紅燈，to̍h是『紅綠燈』，
十字路頭khiā-thêng-thêng。
伊ê訊號tio̍h分明：
青色--ê ē-sái-tit行，
紅--ê to̍h ài停；
千萬m̄-thang生狂狗，
撞tio̍h紅燈起相爭，
Soah尾tio̍h ài去chhōe醫生。

大人生狂狗，m̄是得失人，to̍h是將tāi-chì辦kah li-li-lak-lak，死kah真pháiⁿ看；gín-á生狂狗，m̄是phah m̄見物件，lòng倒碗盤家私，嚴重--ê是摔kah大空細裂。人講chheⁿ-kông-káu食無屎，有伊ê道理，人nā無定性，做siáⁿ-mih都bē正經，當然都無siáⁿ-mih好收成。

用「生狂狗食無屎」來供體人ê個性，對人ê好朋友「狗á」有淡薄á khah無禮貌。

### 【註解】

|詞|解說|
|Khiā-thêng-thêng|Khiā正正。|
|相爭|Sio-cheng，車相撞，人相phah。|
|生狂狗|Chheⁿ-kông-káu，to̍h是講做tāi-chì無事先計劃，倉倉磅磅，想--tio̍h to̍h做，也無看前，也無顧後，做了m̄好chiah來反悔，chiah來bē收山，所以定定去食tio̍h kiⁿ。|
|倉倉磅磅|Chhong-chhong pōng-pōng，『急急忙忙』。|
|Bē收山|『無法收拾』。|
|死kah真pháiⁿ看|『死得很難看』。|
|供體|Keng-thé，諷刺。|
