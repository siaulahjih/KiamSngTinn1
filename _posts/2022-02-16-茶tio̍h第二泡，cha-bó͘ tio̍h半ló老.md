---

title: 166. 茶tio̍h第二泡，cha-bó͘ tio̍h半ló老
author: Siau Lah-jih
date: 2022-02-16
category: chheh
show_chapter: 0
layout: post
toc: true
---
  
## 〈166〉
# 茶tio̍h第二泡，cha-bó͘ tio̍h半ló老
>**Tê tio̍h tē-jī phàu, cha-bó͘ tio̍h pòaⁿ-ló-lāu**
 
賣花--ê講花紅，賣茶--ê講茶芳，hit日去畚箕湖thit-thô，暗時tòa tī畚箕湖大飯店，食暗飽tio̍h tī旅社ê人客廳泡老人茶，chia離石桌五公里，出產高山茶，tī島內是頂港有名聲，下港有出名--ê。頭家泡茶不止á內行，講tio̍h話本土味chiâⁿ重，水滾溫杯了後，沖第一泡，「讚！Bē苦bē澀，喉韻好，芳氣有夠！」食人ê茶，當然講人ê話，無tio̍h食nái（無）。

頭家林--先生tòe話尾講出聲嗽：慢且o-ló，好氣味liâm-mi到，人講「茶tio̍h第二泡，cha-bó͘ tio̍h半ló老。」第二泡ta̍k-ê試看māi，一定無hau-siâu，lim落喉nā感覺有ha̍h，chiah請喝聲，一斤算lín千六減二百。一群人一直ha一直聊，chit一暗，增加知識不少。

Taⁿ暫時mài講泡茶，換來講siáⁿ-mih「cha-bó͘ tio̍h半ló老」，chiah pháiⁿ聽ê句讀，人食老tio̍h無價值，無論cha-po͘ cha-bó͘，半ló老無siáⁿ-mih m̄好，mā有siáⁿ-mih thang hiau-pai？其實che你tio̍h m̄-bat，老--ê老步定，老--ê老根節，經驗有，體力iáu bē-bái，半ló老--ê siāng厲害，nā是講ê對像是cha-bó͘人，『徐娘半老』m̄-nā khiàng腳，『女強人』to̍h是伊ê名，續--落-去叫做『風韻猶存』，結過婚，娶過bó͘ ê cha-po͘人，to̍h知影siáⁿ-mih叫做「茶tio̍h第二泡，cha-bó͘ tio̍h半ló老」ê意思，mā chiah bē lia̍h無cháng頭。

### 【註解】

|詞|解說|
|食nái|Nái是日本話「無」ê意思。|
|半ló老|『徐娘半老』。|
|有ha̍h|有合意。|
|Ha|Ha茶，喝茶。|
|喝聲|Hoah-siaⁿ。|
|Hiau-pai|Hiâ-pai，驕傲。|
|Khiàng腳|能力強。|
|Lia̍h無cháng頭|『抓不到頭緒』。|