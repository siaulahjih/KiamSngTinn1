---

title: 115. 有kiáⁿ ê人sàn無遠，無kiáⁿ ê人富bē長
author: Siau Lah-jih
date: 2021-12-25
category: chheh
show_chapter: 0
layout: post
toc: true
---
  
## 〈115〉
# 有kiáⁿ ê人sàn無遠，無kiáⁿ ê人富bē長
>**Ū kiáⁿ ê lâng sàn bô hn̄g, bô kiáⁿ ê lâng pù bē tn̂g**
  
Kiáⁿ，是講後生、cha-po͘-kiáⁿ，m̄是cha-bó͘-kiáⁿ，cha-bó͘-kiáⁿ大漢to̍h是別人ê，父權ê沙文主義是無leh講che。Nā是boeh繼承祖業tio̍h ài靠後生、cha-po͘-kiáⁿ，cha-po͘-kiáⁿ，是祖業繼承ê期待，有kiáⁿ自然有所望，目前sàn chhiah無要緊，將來大發花一定有所ǹg，「有kiáⁿ ê人sàn無遠」，確實有道理。

加官、晉祿，富貴、長命，是做「人」一生所boeh追求最圓滿ê目標，大富大貴ê命底，to̍h是有錢、有勢，官大、錢chē，koh ē-tàng長歲壽享受人生。

大富大貴ê命底，靠伊半生ê phah-piàⁿ、追求、粒積，ē-tàng享受--ê mā chiah短短半ê人生niā-niā，講一半人生，其實mā無影，四十thóng歲chiah出脫，七十歲後kám iáu有影老步tiāⁿ？食老nā無kiáⁿ，留落萬貫家財，富貴好名聲，是boeh創siáⁿ？「無kiáⁿ ê人富bē長」mā是有影。

有kiáⁿ有kiáⁿ命，無kiáⁿ天註定，有kiáⁿ ê人講是有後thèⁿ，thèⁿ boeh家興萬事成，成就家業興旺，致蔭kiáⁿ孫。Iah nā無kiáⁿ m̄ to̍h慘，悽慘無kiáⁿ來繼承，chit款ê人生，kám bē-tàng來kā伊tian-tò-péng過來想。

人生何必談繼承，人，來世間行chit-chōa，有緣chhiâⁿ kiáⁿ是福報，mā是責任，無香煙（hiuⁿ-ian）thang繼承，奉獻你ê phah-piàⁿ、愛心來hō͘眾生，功德圓滿，菩提清淨，mā是chiâⁿ好ê人生。

### 【註解】

|詞|解說|
|Thèⁿ|撐。|
|Tian-tò-péng過來想|『換個角度想一想』。|
|行chit-chōa|Kiâⁿ chit-chōa，『走這一趟』。|
