---

title: 235. 二歲乖，四歲gâi，五歲siāng pháiⁿ
author: Siau Lah-jih
date: 2022-05-05
category: chheh
show_chapter: 0
layout: post
toc: true
---
  
## 〈235〉
# 二歲乖，四歲gâi，五歲siāng pháiⁿ
>**Nn̄g hòe koai, sì-hóe gâi, gō͘-hòe siāng pháiⁿ**
 
一歲、兩歲手--裡phō，三歲、四歲土腳sô。
五歲、六歲漸漸大，有時頭燒kah耳熱。
七歲、八歲真gâu吵，一日顧伊兩枝腳。
Che是描寫爸母io gín-á過程經驗ê歌謠，充分表達爸母ê辛苦kah gín-á生長個性變化ê奧妙，ē-tàng hō͘有細漢kiáⁿ ê爸母做參考。

1-ê人ê人格個性，影響siāng大ê時機to̍h是tī gín-á時代，尤其是未入國小讀冊進前，ē用得講滿六歲以前ê教育最重要，m̄是做老師--ê leh推責任，1-ê無好習慣，pháiⁿ教示ê gín-á來到學校，chiah boeh來靠老師ê輔導改變，nā無家長充分合作tàu saⁿ-kāng，是tiāⁿ-tiāⁿ hō͘人失望--ê。

從事教育幾十冬，時常tn̄g tio̍h頭腦好gâu讀冊ê學生，可惜m̄守規矩，齣頭phēng chē，hō͘人頭殼mo͘h leh se̍h，雖然用心計較boeh ka改正，無伊法，只好怨嘆。追查原因，lóng是爸母siuⁿ sēng，阿公阿媽siuⁿ疼，「二歲乖，四歲gâi，五歲siāng pháiⁿ」，好親像kah in無tī-tāi，kan-nā ē-hiáu boeh ka疼，bē-hiáu boeh ka改，khah-mé mā乖了變gâi，gâi了變pháiⁿ，pháiⁿ慣勢，自然oh得改，實在真害。

Siáⁿ-mih是乖，一、二歲，tòe人學，大人教伊i-o，伊to̍h i-o，大人教伊叫爸叫母，叫阿公，叫阿媽，ta̍k項mā真好thit-thô；三、四歲，ē-hiáu行，siáⁿ-mih lóng m̄驚，激phiâⁿ-phiâⁿ，你叫東，伊往西，你講好，伊應mài，有影 gāi-gio̍h，chit-ê時chūn m̄-nā ài惜，mā tio̍h隨時ka講「Án-ne m̄ tio̍h！Hióng--ê bē-sái！」M̄-chiah bē變到五歲siāng pháiⁿ。

「二歲乖，四歲gâi，五歲siāng pháiⁿ」，che是gín-á生長ê過程，nā有讀過心理學to̍h分明，教育順伊ê性，chhōa伊行正路，tio̍h疼mā tio̍h教，nā是kan-nā疼tiuh-tiuh，創siáⁿ隨在伊烏白hut，án-ne to̍h不應該。

### 【註解】

|詞|解說|
|Gâi|『個性執拗』。|
|Phō|抱。|
|Sô|『像蛇般蠕動』。|
|推責任|The責任。|
|教示|Kà-sī，教育。|
|Tàu-saⁿ-kāng|Tàu幫忙。|
|Tiāⁿ-tiāⁿ|常常。|
|Phēng chē|真chē。|
|Siuⁿ sēng|『太過寵愛』。|
|無tī-tāi|無關聯。|
|Bē-hiáu boeh ka改|『不會幫他改過』。|
|激phiâⁿ-phiâⁿ|『裝做愛理不理的樣子』。|
|Gāi-gio̍h|『不順，不習慣』。|
|Hióng--ê|『那個』。|
|Chhōa|帶，引導。|
|疼tiuh-tiuh|『疼得不得了』。|
|烏白hut|『胡亂來』。|