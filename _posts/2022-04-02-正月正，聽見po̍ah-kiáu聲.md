---

title: 202. 正月正，聽見po̍ah-kiáu聲
author: Siau Lah-jih
date: 2022-04-02
category: chheh
show_chapter: 0
layout: post
toc: true
---
  
## 〈202〉
# 正月正，聽見po̍ah-kiáu聲
>**Chiaⁿ-goe̍h-chiaⁿ, thiaⁿ-kìⁿ poa̍h-kiáu siaⁿ**

「正月正，聽見po̍ah-kiáu聲，」二月二，boeh敬老土地…，chiah念到chia，學生to̍h 1 ê 1 ê笑kah嘴á開開。為siáⁿ-mih聽見po̍ah-kiáu聲，chia ê長青組老人班ê學生ē感覺chiah好笑--leh？因為in真了解，台灣人leh過年，正月初一chit工是boeh án-chóaⁿ過--ê，無po̍ah-kiáu，無，boeh創saⁿh？

台灣人，真正有影sêng台灣牛，為tio̍h生活，大部分ê人kan-nā ē-hiáu戇做，透早落田到黃昏，天phah-phú to̍h又koh想boeh做khang-khòe，罕得tn̄g tio̍h年節ê時chūn，mā是閒bē-tiâu，厝前後壁chhōe透透，chhōe看有siáⁿ-mih穡頭來tín動，pùn間tio̍h piàⁿ，厝頂ē漏，á是牛犁耙tio̍h收，菜瓜棚á tio̍h搭，khah做mā做bē了。To̍h是án-ne做，án-ne piàⁿ，tn̄g tio̍h êng-sian-sian ê時chūn，soah m̄知boeh án-chóaⁿ？正月正，只好po̍ah-kiáu bóng gī-niū。

莫怪台灣人ài ut-chut，ē-hiáu看人做戲，bē-hiáu娛樂ka-tī，過去年節有thang看鬧熱，iáu koh批評講做戲khong，看戲戇，叫伊ka-tī表演，講無leh hiān-sì，表演無好m̄ tio̍h hō͘人笑sông。雖然講chit-mái時代有改變，跳舞唱歌ê人有khah chē，m̄敢hiān-sì ê人mā bē少，台灣人boeh像外國人án-ne放ē開ê個性tio̍h鼓勵，siáⁿ-mih時代？也m̄是做pháiⁿ，也m̄是開錢siuⁿ厲害，適當來跳--一-下，haiⁿ--一-曲-à，總是比po̍ah-kiáu鬱tiâu--leh有khah贏。

### 【註解】

|詞|解說|
|Po̍ah-kiáu|賭博。|
|Sêng|『像』。|
|天phah-phú|Thiⁿ phah-phú，『天剛魚肚白』。|
|閒bē-tiâu|『閒不下來』。|
|Êng-sian-sian|『閒得慌』。|
|Hiān-sì|現世，『丟人現眼』。|
|Sông|無合時宜ê穿chhah言語。|
|放ē開|『放得開』。|
|Haiⁿ--一曲a|『高歌一曲』。|
|鬱tiâu--leh|『蜷縮著』。|

