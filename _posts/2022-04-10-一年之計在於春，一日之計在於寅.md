---

title: 210. 一年之計在於春，一日之計在於寅
author: Siau Lah-jih
date: 2022-04-10
category: chheh
show_chapter: 0
layout: post
toc: true
---
  
## 〈210〉
# 一年之計在於春，一日之計在於寅
>**It nî chi kè chāi î chhun, it ji̍t chi kè chāi î în**

師父--à：Taⁿ好koh起鼓--lò͘！人店頭初五、六á to̍h chiâu開門，其他ê作穡人，公務人員，mā lóng士、農、工、商隨人認份phah-piàⁿ去--lò͘，大概kan-nā咱教冊ê烏枋khi̍t-á kah學生gín-á，iáu oân-ná sip-kô sip-kô leh歇寒逍遙。

過年歇睏，實在歇kah chiâⁿ爽快，ài創siáⁿ tāi隨咱意愛，boeh食boeh sńg ka-tī來，免受簽到束pa̍k，無受時間牽礙。To̍h是因為án-ne，soah來pān-tōaⁿ，險險to̍h bē記得責任ê重大，台灣文化資料館ê kám-á店開kah chiah-nī大間，kám ē-tàng無用心排疊一下to̍h來開市，所以tio̍h趕緊來收心，m̄-thang koh逍遙自在，òaⁿ-òaⁿ睏òaⁿ-òaⁿ--起-來。

「一年之計在於春，一日之計在於寅。」自古聖賢to̍h án-ne kā咱教示，新正年頭nā無準備，是boeh如何有計劃來過一年；早起時nā睏ho͘ òaⁿ-òaⁿ，一日ê穡頭一定無siáⁿ-mih thang好看，「三chái早，加一工，」好教訓，ài khioh起來khǹg，boeh做好頭路，千萬m̄-thang睏òaⁿ-òaⁿ，siáⁿ-mih時chūn起床siāng tú好，天光卯？M̄是，是寅時，寅時是幾點？子、丑、寅、卯，十一到一點，一點到三點，三點到五點是寅時，卯時已經五點到七點--à，nā照án-ne ka按算，應該五、六點á精神siāng適當，講話算話，明á載to̍h開始計劃行，「一年之計在於春，一日之計在於寅。」Ta̍k-ê互相鼓勵，向望有新ê一年起飛。


### 【註解】

|詞|解說|
|Taⁿ|Chit-mái，現在。|
|起鼓|開始。|
|Chiâu|『齊全』。|
|作穡|Choh-sit，做khang-khòe。|
|Kan-nā|只是。|
|烏枋khi̍t-á|O͘-pang khi̍t-á，指老師。|
|Iáu oân-ná|Iáu hoân-ná，『仍舊』。|
|Sip-kô sip-kô|『愜意滿足的樣子』。|
|Sńg|Thit-thô，『玩』。|
|Kám-á店|雜貨á店。|
|Chiah-nī|『如此』。|
|排疊|Pâi-thia̍p，『排放』。|
|Òaⁿ-òaⁿ|『遲遲』。|
|Khioh起來khǹg|『揀起來存放，做為參考』。|
|子、丑、寅、卯|Chú、thiú、în、báu。|
|精神|Cheng-sîn，睏精神，『睡醒』。|

