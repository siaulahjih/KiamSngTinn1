---

title: 226. 龍生龍，鳳生鳳，niáu鼠ê kiáⁿ ē phah洞
author: Siau Lah-jih
date: 2022-04-26
category: chheh
show_chapter: 0
layout: post
toc: true
---
  
## 〈226〉
# 龍生龍，鳳生鳳，niáu鼠ê kiáⁿ ē phah洞
>**Liông seⁿ liông, hōng seⁿ hōng, niáu-chhí ê kiáⁿ ē phah tōng**
 
龍生龍kiáⁿ，虎生豹兒，是leh o-ló人ê kiáⁿ gâu，有其父必有其子，連爸母都o-ló有tio̍h，生tio̍h chit款kiáⁿ，爸母m̄-nā有面子，生活koh ē輕鬆，讀冊免你煩惱，大漢免你giâ-kê。

龍生龍kiáⁿ，虎生豹兒，kám chiâⁿ實人ê運氣chiah好運，阮ná ē生無chit款kiáⁿ孫，我ài伊讀冊求光明，m̄-chiâⁿ-kiáⁿ soah tong-tong kah人冤家sio-cheng；有人ài kiáⁿ考大學，in kiáⁿ ta̍k日tòe伊cháu-chông喝lin-long；thit-thô人無ài in kiáⁿ koh bóng-tóng，khah教mā是kah伊kāng款，每日pháiⁿ kiáⁿ浪蕩。Che是boeh án-chóaⁿ講？天kha下ê人lóng ài in kiáⁿ gâu koh有出脫，thái ē無法度照ka-tī ê願望，che to̍h是「龍生龍，鳳生鳳，niáu鼠ê kiáⁿ ē phah洞。」真無奈何ê殘酷，命也？運也？A̍h是你無用心，無做好模範？

「龍生龍，鳳生鳳，niáu鼠ê kiáⁿ ē phah洞。」Mā是有其父必有其子，江山易改，本性難移，爸母生成，遺傳學ê無奈。

### 【註解】

|詞|解說|
|有tio̍h|有份在內。|
|Giâ-kê|Giâ枷，『累贅』。|
|Kám chiâⁿ實|Kám-chiâⁿ-si̍t，『真的嗎』。|
|M̄-chiâⁿ-kiáⁿ|不肖子。|
|Tong-tong|常常。|
|Thit-thô人|『游手好閒的人』，鱸鰻，烏道。|
|Bóng-tóng|『莽莽撞撞』。|
|Khah教|『再怎麼教』。|
|Kah伊|『跟他，和他』。|
|Pháiⁿ kiáⁿ浪蕩|Pháiⁿ-kiáⁿ lōng-tōng。|
|Gâu koh有出脫|『能幹又有用』。|
|Thái ē|『怎麼會』。|
|殘酷|Chân-khok。|
|生成|Seⁿ-sêng，seⁿ-chiâⁿ。|

