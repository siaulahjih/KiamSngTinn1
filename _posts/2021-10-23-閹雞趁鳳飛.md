---

title: 053. 閹雞趁鳳飛
author: Siau Lah-jih
date: 2021-10-23
category: chheh
show_chapter: 0
layout: post
toc: true
---
  
## 〈053〉
# 閹雞趁鳳飛
>**Iam-ke thàn hōng poe**

「Hū-e！Me米飼閹雞，閹雞大大隻，阿舅來，lia̍h起來thâi…」閹雞是雞角á去勢ê無性雞公，mā hō做太監雞，gâu大，羽毛真súi，尾koh長，有淡薄á sêng鳳鳥。閹雞nā想boeh趁鳳飛，ah he to̍h chiâⁿ piàⁿ--leh，人鳳凰是siáⁿ-mih款鳥á，鳥中之王--neh，koh講你閹雞súi to súi，可惜無鳳鳥ê威風，ná ē比--得？

做人tio̍h認清ka-tī，有一算一，mài想boeh kah人比，無hit-lō氣質a̍h boeh kah人趁流行，無hit-lō美貌才華，tio̍h m̄-thang boeh kah人「閹雞趁鳳飛」，學bē-sêng是ē hông ge，ge tio̍h真pháiⁿ勢。當然時代無kāng，做人m̄免像khah早ê人hiah pì-sù，有實力，做你ka show，做你ka變猴弄，無一定有一工你ē『麻雀變鳳凰』，名kah利做一下phâng。

M̄-kú咱nā無hit-lō才調，千萬m̄-thang青敢白敢，boeh學hit-lō「閹雞趁鳳飛」，siàu想hit-lō『麻雀變鳳凰』，到時poa̍h--落-來，真正to̍h笑死人。





### 【註解】

|詞|解說|
|雞公|Ke-kang，『公雞』。|
|Gâu大|『容易長大』。|
|羽毛|Ú-mn̂g，ú-mô͘。|
|Sêng鳳鳥|『像鳳』。|
|鳳凰|Hōng-hông，公--ê是鳳，母--ê是凰。|
|Hông ge|Hō͘人ge-siâu，『讓人譏諷』。|
|Súi to súi|『美則美矣』。|
|學bē-sêng|『學不像』。|
|Pì-sù|『封閉思想』。|
|變猴弄|變花樣，把戲。|
|Phâng|捧，『全收』。|
|Siàu想|妄想。|

