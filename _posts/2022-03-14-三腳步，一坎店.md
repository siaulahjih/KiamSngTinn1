---

title: 184. 三腳步，一坎店
author: Siau Lah-jih
date: 2022-03-14
category: chheh
show_chapter: 0
layout: post
toc: true
---
  
## 〈184〉
# 三腳步，一坎店
>**Saⁿ kha-pō͘, chi̍t khám tiàm**

人講台灣錢淹腳目，台灣，錢真chē；koh講台灣無三日ê好光景，台灣人，有影真pháiⁿ趁食。Chit兩句話nā ka khǹg做夥來講，實在矛盾，事實上並無siáⁿ-mih矛盾ê所在，台灣人錢真chē，確實無錯，kan-nā看ta̍k-ê ê消費to̍h知--a，m̄免koh議論；講無三日好光景，mā是chiaⁿ實--ê，因為人chē土地狹，siuⁿ競爭--a。

To̍h是競爭siuⁿ厲害ê關係，市面上nā有一項á khah好趁ê生理，隨時to̍h有人tòe-leh做，親像五、六年前ê KTV，一下時行，ta̍k-ê愛唱歌，KTV ê店一間一間開，唱歌ê枋á厝四界有，連飯店、旅社、茶店…真正無se不有，人講「三腳步，一坎店」mā無過份。其他像釣蝦á場、速食店、流行衫á店…講mā講bē了。

台灣真正「三腳步，一坎店」ê生理是siáⁿ你kám知？檳榔擔á，che chiah是三腳步tio̍h一坎店ê生理，台灣人pō͘檳榔ê歷史有jōa久，Siau Lah-jih無研究，m̄-kú ē記得khah早無chiah chē人食，mā無像chit-mái án-ne pō͘無歇，koh ná像leh pō͘ sì-siù-á--leh，pō͘檳榔是一種台灣文化無m̄ tio̍h，但是為tio̍h boeh表示咱是台灣人，chiah來pō͘檳榔mā無siáⁿ-mih必要，pō͘檳榔pháiⁿ處比好處khah chē，相信ta̍k-ê lóng知影，第三戇，pō͘檳榔嘔紅，實在無衛生無好看相，Siau Lah-jih奉勸鄉親朋友弟兄，無食--ê mài學食，有食--ê pō͘ khah少--leh，有決心改掉siāng kài好，為tio̍h健康，喝改tio̍h改，你ê修養1-tó͘勇。



### 【註解】

|詞|解說|
|Khǹg做夥|『放在一起』。|
|Chiaⁿ實--ê|『真實的』。|
|Tòe-leh|『跟著，跟進』。|
|無se不有|無所不在。|
|Sì-siù-á|『零嘴』。|
|嘔紅|Áu-hông，吐紅--ê，to̍h是吐血。|
|1-tó͘勇|『勇氣可嘉』。|
