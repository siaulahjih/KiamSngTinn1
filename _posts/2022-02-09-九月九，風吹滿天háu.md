---

title: 159. 九月九，風吹滿天háu
author: Siau Lah-jih
date: 2022-02-09
category: chheh
show_chapter: 0
layout: post
toc: true
---
  
## 〈159〉
# 九月九，風吹滿天háu
>**Káu-goe̍h káu, hong-chhoe móa-thiⁿ háu**

九月九，老人節，民俗叫做九月Tiang-liâng（重陽），有影tng涼無m̄ tio̍h。

農曆九月初九，節氣進入寒露，早暗時，田園草á枝，lóng有露水滴，天氣比中秋節時寒chē--lò͘，chit時風吹--ê是西北風，涼涼無像冬天北風án-ne sngh-sngh叫，是放風吹ê好時機，尤其是稻á tú飽櫃（飽穗）tī-boeh芒花niâ，田--裡khang-khòe khah閒，大人、gín-á放風吹thit-thô，消遣消遣--一-下，mā無過分，所以田洋、塚á埔、門口埕lóng有風吹teh飛，有ê風吹帶響弓，ho͘ⁿ-ho͘ⁿ叫，實在鬧熱，可惜chit款趣味ê娛樂，tòe tio̍h工商ê發達，競爭ê生活，連gín-á都因為升學主義ê壓迫，soah無時間來sńg chit-lō有意義koh有親子關係ê童玩，只有chhun tī民俗ê表演場中chiah ē-tàng看--tio̍h，使人可嘆！

九月九，風吹滿天háu。Háu tī-leh háu！你boeh kā gín-á講chit種過去ê好sńg thit-thô物，只有引起gín-á ê欣羨：
「有影hiah好sńg--hio͘h？」
「Ná ē chiah好khang--lah！」
「阮Pâ--a lóng m̄-bat chhōa人去放風吹--ō͘！！！」
Jōa怨嘆你kám知？

### 【註解】

|詞|解說|
|重陽|Tiông-iông。|
|Tng涼|Tú好涼。|
|風吹|風leh吹。|
|風吹|Hong-chhoe，『風箏』。|
|芒花|Bâng-hoe。|
|田洋|Chhân-iûⁿ，一大遍田親像平洋。|
|塚á埔|Thióng-á-po͘，墓á埔。|
|響弓|弓形ê響笛。|
|Sńg chit-lō|『玩這個』。|
|童玩|Tông-oán，gín-á物。|
