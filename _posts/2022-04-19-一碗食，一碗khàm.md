---

title: 219. 一碗食，一碗khàm
author: Siau Lah-jih
date: 2022-04-19
category: chheh
show_chapter: 0
layout: post
toc: true
---
  
## 〈219〉
# 一碗食，一碗khàm
>**Chi̍t óaⁿ chia̍h, chi̍t óaⁿ khàm**

Che是sàn-chhiah-lâng過ê日子，saⁿ siap年前ê tāi-chì，食穿chiâⁿ bái，有tang時á koh ē失頓iau飢。

古早時代，看人食飯是一層無禮貌ê pháiⁿ習慣，為siáⁿ-mih？講起來iàn-khì，hit-tong時，庄腳人ta̍k-ê sàn-phí-phí，三頓m̄是清hô͘，to̍h是番薯chham飯，配--ê是菜脯、鹹tôa-á、醬筍á，nā有鹹魚脯á頭thang kah配，to̍h sut kah m̄知thang飽。你ka想，親像chit款keⁿ-tǹg ná ē看kháu--得，只好ng-ng iap-iap，驚人看咱食飯，「一碗食，一碗khàm」，總是姑不將無奈心酸ê tāi-chì，ē-hiáu想bat tāi-chì ê人，lóng養成無ài看人食飯ê習慣，nā是不得已tn̄g tio̍h人leh食飯，to̍h客氣khiā tiàm門外m̄敢--入-去。

Che是古早ê故事，對少年人來講，ká-ná是天方夜譚leh講hàm古，其實是千真萬確ê事實，應該了解是，時代無kāng，生活水準jú來jú koân，食是chiah-nī富足，山產海味，a̍h boeh正頓，a̍h boeh sì-siù-á，tio̍h時貨色，a̍h是外國ê進口貨，應有盡有，hō͘你食kah歡喜，hō͘你食kah生黏，總是人ài知影知足，m̄-thang嫌，m̄-thang討債，用感恩ê心思，感謝上帝，感謝大自然，感謝咱ê農工兄弟phah-piàⁿ，感謝爸母kā咱chhiâⁿ。

Chit-mái食物件雖然m̄免「一碗食，一碗khàm」，但是對「食」ê禮貌mā tio̍h注意，食好做輕可，mā to̍h食tio̍h有氣質。



### 【註解】

|詞|解說|
|Khàm|『遮蓋』。|
|Saⁿ siap年|3-40年。|
|Sàn-chhiah-lâng|『窮苦人家』。|
|Bái|『不好』。|
|有tang時á|『有些時候』。|
|失頓iau飢|Sit-tǹg iau-ki，『三餐不繼』。|
|Iàn-khì|『不好意思』。|
|Sàn-phí-phí|『一貧如洗』。|
|鹹tôa-á|『醃漬物』。|
|清hô͘|全部番薯簽，無chham米飯。|
|Kah配|Chham leh配。|
|Tn̄g tio̍h|『碰到』。|
|Ká-ná|『好像』。|
|Hàm古|『誇大不實的故事』。|
|正頓|Chiàⁿ-tǹg，正餐。|
|Sì-siù-á|零食。|
|討債|Thó-chè，浪費。|
|Chhiâⁿ|爸母栽培子女。|
|輕可|Khin-khó，輕鬆簡單。|

