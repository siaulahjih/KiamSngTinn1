---

title: 117. Sàn無sàn種，富無富長
author: Siau Lah-jih
date: 2021-12-27
category: chheh
show_chapter: 0
layout: post
toc: true
---
  
## 〈117〉
# Sàn無sàn種，富無富長
>**Sàn bô sàn chéng, pù bô pù tn̂g**
 
人為財死、鳥為食亡，人ê一生，kut-la̍t勤苦，khiû-khiû儉儉，lóng是為tio̍h粒積錢銀財寶，hak田園，買土地，望boeh留hō͘下代ê kiáⁿ孫。汽車一台koh一台，樓á厝一間koh一間，百萬富翁無希奇，算千算億ê人滿滿是。

世間三不等，有人富kah億萬無算siaⁿh，有人sàn kah人ē驚，真正sàn-phí-phí，sàn kah無siá-sì。好額人有爸公業，留落百萬家夥thang做bôe，伊nā肯phah-piàⁿ，百萬家財變億萬，伊nā m̄-piàⁿ，爸公業kám有thang享受一世人？有錢人tio̍h保守，保守祖產，nā無好額是bē久長。

Sàn人khah pháiⁿ運，出世做sàn鄉人ê kiáⁿ孫，pún-chiâⁿ to̍h無底tì，boeh靠siáⁿ-mih來khiā起，只好kut-la̍t、認真、piàⁿ勢chhun錢，án-ne iáu無夠，tio̍h讀冊加知識，bat字bat科技，應用智慧去趁錢，siāng重要--ê是ài趁hit-lō正正當當ê光明錢，m̄-thang kan-nā望boeh神明tàu保庇，算牌支，á是趁hit款賣安、色情ê失德錢。

「Sàn無sàn種，富無富長」，世事變化無常，總是難得永遠kāng一樣，管thāi伊sàn赤a̍h好額，做人nā是有實在，ná tio̍h牽kah chiah-nī遠，sàn有sàn因，富有富果，只要斷「愛」，mài貪mài受，sàn kah富m̄是kāng一樣。

### 【註解】

|詞|解說|
|世間三不等|世間事有好有bái，有gâu有ham-bān，有苦楚有快樂，實在chiâⁿ pháiⁿ比較。|
|Sàn人|『窮人』。|
|Sàn-phí-phí|『窮兮兮』。|
|無siá-sì|真可憐。|
|做bôe|『做媒介，基金，本錢』。|
|爸公業|Pē-kong-gia̍p，祖產。|
|無底tì|無基礎。|
|富|Hù，pù。|