---

title: 211. 初一早、初二早，初三睏kah飽
author: Siau Lah-jih
date: 2022-04-11
category: chheh
show_chapter: 0
layout: post
toc: true
---
  
## 〈211〉
# 初一早、初二早，初三睏kah飽
>**Chhe-it chá, chhe-jī chá, chhe-saⁿ khùn kah pá**

炮á聲一下響，舊年走kah無khoàiⁿ影；
鑼鼓聲一下tân，新年來到有新款。
舊年走去bih，新年來到chit，cha暝守夜顧烘爐火顧到一半暝，十二點後chiah去睏，今á日咱人正月初一日，又koh tio̍h早起，透早五點gōa-á to̍h有人炮á放kah pìn-piàng叫，無起床mā bē-sái--chit。

俗語講：「初一早、初二早，初三睏kah飽…」。初一是一年ê頭一日，boeh ài好頭彩，今á日tio̍h ài khah早--起-來，早起chiah做有頭路，早起是kut-la̍t ê步數，早起讀有冊，早起做有生理，早起作穡粟á e有米，做好樣早起hō͘ gín-á看，in以後chiah bē睏òaⁿ-òaⁿ，總講一句，初一tio̍h ài早。

初二早，創siáⁿ-mih？爸母tio̍h發落後生新婦轉去外家，mā tio̍h準備等待cha-bó͘-kiáⁿ倒轉--來；結婚ê cha-bó͘ gín-á tio̍h揀chit工轉後頭厝，早早出門回「娘家」，早早入門m̄-thang iân-chhiân到日黃昏，chiah bē hō͘ ta-ke念；gín-á siāng歡喜，昨昏一工sńg無夠khùi，nā無tòe阿母去外媽tau趁紅包，一定koh穿súi-súi繼續chhōe gín-á伴thit-thô，初二kāng款早。

初三睏kah飽，m̄睏ē peh-ha，你ka想，過年前tio̍h無閒，koh是早起òaⁿ睏幾nā工，m̄睏boeh án-chóaⁿ？咱祖先替咱想好勢，hō͘你睏落bē pháiⁿ勢，講是初三赤狗日，諸事不宜，koh講是niáu鼠á娶親ê日子，m̄-thang kā in吵，hō͘ in歡歡喜喜，當然mā hō͘咱睏kah一隻ná豬。
Chit句俗語mā有人án-ne講：「初一場，初二場，初三老鼠娶新娘」。Siáⁿ-mih是場，場to̍h是場所，所在：市場、kiáu場、喝場、kun場、遊樂場、王碌á場、子弟陣排場…過去ê台灣人過年，m̄是lim春酒，poa̍h-kiáu，to̍h是看鬧熱，『趕場子』khah有水準--ê是chhiàⁿ北管子弟陣來pûn春排場，koh來是約好朋友、親情lim春酒，看王碌á場賣藥á，siāng bái ê風俗to̍h是poa̍h-kiáu ê kiáu場，kun--人騙--人ê kun場。Chit-mái khah有tè去，se̍h市場，參觀喝場，a̍h是去遊樂場thit-thô，lóng bē-bái。


### 【註解】

|詞|解說|
|Khoàiⁿ|看見。|
|Tân|響--起-來。|
|來到chit|來到chit-ê所在。注意chit ê讀音ài變做chi̍t。|
|睏òaⁿ-òaⁿ|日頭照tio̍h尻川chiah起床。|
|外家|娘家，外媽tau。|
|Iân-chhiân|拖時間，m̄是煙腸（ian-chhiâng，永靖人講ian-chhiân）。|
|Sńg|Thit-thô，『玩』。|
|Tòe|『跟在後面』。|
|Peh-ha|『打哈欠』。|
|王錄á|Ông-lo̍k-á，走江湖賣藥á--ê。|
|Lim|『飲，喝』。|
|Pûn春排場|『請北管子弟陣來廳前吹吹打打，討吉利』。春to̍h是chhun，有餘，好吉兆。|
|Bái|『不好，醜陋』。|
|喝場|Hoah-tiûⁿ。|


