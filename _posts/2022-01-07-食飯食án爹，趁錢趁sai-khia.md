---

title: 127. 食飯食án爹，趁錢趁sai-khia
author: Siau Lah-jih
date: 2022-01-07
category: chheh
show_chapter: 0
layout: post
toc: true
---
  
## 〈127〉
# 食飯食án爹，趁錢趁sai-khia
>**Chia̍h pn̄g chia̍h án-tia, thàn chîⁿ thàn sai-khia**

人講chit-mái ê gín-á chiâⁿ好命，講mā有影，當然ài看用siáⁿ-mih角度來看待，nā是kan-nā用in ê物質享受kah khai錢ê hia-pai看--起-來，hō͘你chit-ê五、六十歲ê sī大，感覺欣羨起畏寒，一世人ê消費，都m̄敢像in chit款少年人án-ne chiah甘khai，khai tio̍h chiah-nī chhia-iāⁿ，ài siáⁿ有siáⁿ，只要有錢，ài開jōa chē to̍h開jōa chē，目頭bē結，額頭bē起niah，心bē疼。

是án-chóaⁿ chit-mái ê少年--ê有chit款ê好命，其實無siáⁿ，「食飯食án爹，趁錢趁sai-khia」niā-niā。時代一直變，變khah好趁食，現金一ē有，sī細ài siáⁿ有siáⁿ，尤其現代人生kiáⁿ無chē，一、兩ê niā-niā，ta̍k-ê是惜命命。Gín-á-phí，細漢to̍h有sai-khia錢，無講恁m̄信，過年紅包錢，一年、兩年、chiâⁿ十年，爸母無ka收起來khǹg，lóng是sai-khia錢，積積--leh三、五萬kho͘滿滿是，讀冊出業到社會，薪水m̄免提起來kah阿爸ê lām做夥，kan-nā kā我講趁jōa chē，chhun--ê隨恁儉儉leh做家伙，cha-bó͘--ê做嫁妝，cha-po͘--ê hak田園，買大樓炒股市，隨在恁去做阿舍，恁nā好額，恁nā好命，阮做爸母ê人to̍h thiàu-iā。

### 【註解】

|詞|解說|
|目頭bē結，額頭bē起niah|『不會皺眉頭』。|
|Sai-khia|私奇錢，『私房錢』。|
|現金一ē有|『一有現金』。|
|Gín-á-phí|『小小孩子』。|
|做阿舍|『做有錢人』。|
|Thiàu-iā|心情輕鬆爽快。|
