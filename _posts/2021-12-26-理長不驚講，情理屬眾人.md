---

title: 116. 理長不驚講，情理屬眾人
author: Siau Lah-jih
date: 2021-12-26
category: chheh
show_chapter: 0
layout: post
toc: true
---
  
## 〈116〉
# 理長不驚講，情理屬眾人
>**Lí tn̂g m̄-kiaⁿ kóng, chêng-lí sio̍k chèng-lâng**
 
情、理、法，法、理、情，án-chóaⁿ來講chiah ē合流行，有人講咱台灣人真有情，當然情--字做頭前；mā有人講今á日是新世界，法治時代，nā無法--字講tāi先，是boeh án-chóaⁿ kah先進ê民主國家比phēng。情、理、法，法、理、情，一時soah難得分ho͘清。

Siáⁿ-mih叫做理，有紋有路thang行to̍h是大道，大道ē當通，to̍h是有理。講tio̍h理to̍h bē-sái講情，有感情一定有私心，私心nā存在，to̍h無法度照理路來，所以講情理ê本意是講「真理」，真理to̍h是公理，公--字出頭ta̍k-ê ê，情理屬眾人，眾人nā通過，「情理」to̍h m̄是kan-nā你kah我ê。
Nā是有道理，ná驚人來議論，人講理jú辯ē jú分明。選舉boeh到--à，boeh做縣市長ê候選人，請恁來議論，論看siáⁿ人發落縣政市政siāng高明，mài用騙術，kā人抹烏攻擊來欺騙阮chia老百姓，「理長不驚講，情理屬眾人」，好膽ê候選人，khiā出來kah人辯，辯hō͘阮來判斷，阮ê選票boeh投hō͘理長bē講白賊ê君子。


### 【註解】

|詞|解說|
|Ta̍k-ê ê|『大家的』。|