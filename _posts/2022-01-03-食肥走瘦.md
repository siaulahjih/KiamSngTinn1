---

title: 123. 食肥走瘦
author: Siau Lah-jih
date: 2022-01-03
category: chheh
show_chapter: 0
layout: post
toc: true
---
  
## 〈123〉
# 食肥走瘦
>**Chia̍h pûi cháu sán**
 
Chit一、兩工是大好日，chā-hng阿舅嫁cha-bó͘ kiáⁿ，陪表小妹出嫁，連sòa食兩頓chheⁿ-chhau，今á日同事蕭主任娶新婦，請中晝，ka-tī親堂，無hō͘伊請kám講ē通？Ē-àm網球會boeh聚餐，討論會務，無出席mā bē-sái--chit。

講tio̍h食to̍h爭破額，實在有影，酒桌中，m̄是魚to̍h是肉，海鮮兼鵝鴨，鮑魚切片、風螺、墨賊，iáu有羊肉爐，清燉鱸魚湯。Ta̍k項看ta̍k項mā kah意，「來！來！M̄免細jī！」一叉一叉挾落嘴空落--去，飽tong-tong，嘴講「好--à！」M̄-kú一雙箸猶原無放離，lim一嘴，哺一嘴，ná食ná kah人講選舉。

Chit款大lim大食實在不應該，對咱ê身體真敗害，兩工連sòa三、四頓，soah來引起落屎吐，半暝chhōe醫生，講你chiah糊塗，「食肥走瘦」無要緊，siáⁿ-mih肉，siáⁿ-mih海鮮，he內底有jōa chē膽固醇（táⁿ-kò͘-sûn）你kám知，你已經chiah chē歲，人koh chiah大kho͘，你kám m̄驚血壓giâ-koân，心肌阻塞（sim-ki-chó͘-that）。好ka-chài，診斷結果，食了siuⁿ chē，消化不良，歇睏--兩-三-工-à，精神to̍h koh再來。「食肥走瘦」無khah-cho̍ah，醫生--à！後pái chiah-mài！

### 【註解】

|詞|解說|
|Chheⁿ-chhau|『豐盛餐食』。|
|親堂|同宗。|
|聚餐|Chū-chhan。|
|墨賊|Ba̍t-cha̍t。|
|Giâ-koân|『升高』。|
|後pái chiah-mài|『下次不會再這樣了』。|
