---

title: 194. 輸人m̄輸陣，輸了pháiⁿ看面
author: Siau Lah-jih
date: 2022-03-24
category: chheh
show_chapter: 0
layout: post
toc: true
---
  
## 〈194〉
# 輸人m̄輸陣，輸了pháiⁿ看面
>**Su lâng m̄ su tīn, su liáu pháiⁿ-khòaⁿ-bīn**

有競爭chiah有進步，有比賽to̍h有比phēng，che是社會進步ê動力，所以咱ê社會thàu-tó-ūi都有比賽，nā有比賽to̍h有人看鬧熱：運動會leh走相jiok比賽，運動埕總是鬧熱滾滾；學生讀冊tio̍h比賽，比賽看siáng siāng gâu讀，m̄-chiah 60分為及格，100分卻是滿四界；生理人開店看siáng有人氣，花kho͘見排to̍h是塞倒街；庄腳人冬尾戲請人客，kāng款phēng--落-去，五、六桌是平常，十桌無算chē，二、三十桌猶原有人辦理，為siáⁿ-mih，kan-nā為tio̍h「輸人m̄輸陣」，儉腸neh肚kâng借mā tio̍h ài辦--落-去，恐驚人客請了siuⁿ少「輸了pháiⁿ看面」。

選舉是最激烈ê比賽，造勢比大陣，海報比大支，旗á滿滿是，廣告放送大聲排第一，piàⁿ--落-去-ò͘，「輸人m̄輸陣，輸了pháiⁿ看面」，頭既然洗落去，無剃bē-sái--chit，面子khah要緊，管伊市容衛生，管伊吵人擾亂，管伊開錢ná開水，siáⁿ-mih是民主，選了chiah koh講。

民主運動，在人膨風，據在你án-chóaⁿ講，講hō͘伊爽，做ē到做bē到，暫時poah一邊，我是候選人，投票前chit幾工是我ê天，無piàⁿ boeh怎樣，用心計較mā是為chit pái。

為chit pái，拜託拜託，請候選人遵照法令，為ta̍k-ê mā為你ka-tī，做1-pái清氣選舉，君子比賽，mài為tio̍h「輸人m̄輸陣」來惡性競爭，chiah bē時到選輸，chiah來「輸了pháiⁿ看面」，á是輸了m̄甘願，落選soah起hê-ku，「輸了lān鳥面」。

### 【註解】

|詞|解說|
|比phēng|比並，比較。|
|Thàu-tó-ūi|一四界，『到處』。|
|走相jiok|『追逐，賽跑』。|
|Poah一邊|撥一邊。|
|Hê-ku|『氣喘病』。|
|Lān鳥|『陰莖』。|

