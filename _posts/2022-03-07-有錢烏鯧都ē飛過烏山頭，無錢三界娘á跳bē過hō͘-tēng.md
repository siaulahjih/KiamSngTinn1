---

title: 177. 有錢烏鯧都ē飛過烏山頭，無錢三界娘á跳bē過hō͘-tēng
author: Siau Lah-jih
date: 2022-03-07
category: chheh
show_chapter: 0
layout: post
toc: true
---
  
## 〈177〉
# 有錢烏鯧都ē飛過烏山頭，無錢三界娘á跳bē過hō͘-tēng
>**Ū-chîⁿ o͘-chhiuⁿ to ē poe kòe O͘-soaⁿ-thâu, bô chîⁿ sam-kài-niû-á thiàu bē kòe hō͘-tēng**

烏鯧是好魚，出產tī海--ni̍h，三siap年前boeh食烏鯧魚，m̄是好額人to̍h是海派ê thit-thô人、趁食人，普通人是無hit款命。烏山頭tī台南縣善化東pêng ê山區，附近有1-kâi烏山頭水庫，也to̍h是珊瑚潭，平洋人boeh食烏鯧魚to̍h真無簡單，烏山頭ê阿舍boeh食烏鯧，人是chhôan便便，án-ne你to̍h知影有「錢」ê好用。

三界娘á是chiâⁿ細尾á ê chiáⁿ水魚，éng過田--裡、水溝á滿四界，因為細尾，hô͘無thang食，只有gín-á leh hô͘ thit-thô，講「無錢三界娘á跳bē過hō͘-tēng」，kan-nā tī-leh對應「有錢烏鯧都ē飛過烏山頭」，有錢、無錢差hiah chē，有錢講話ē大聲，無錢講話無人聽，所以世俗事是錢leh做人，m̄是情leh做人。

「有錢烏鯧都ē飛過烏山頭，無錢三界娘á跳bē過hō͘-tēng。」Chit句俗語，講khah粗嘴--leh，to̍h是「有錢使鬼ē挨磨」--lah！


### 【註解】

|詞|解說|
|三siap|三、四十。|
|海派|慷慨大範ê派頭。|
|1-kâi|一個。|
|珊瑚|San-ô͘。|
|平洋|Pêⁿ-iûⁿ，平原。|
|阿舍|有錢人。|
|Chhôan便便|準備好勢leh等待。|
|三界娘á|Sam-kài-niû-á，『青鱂魚』，水溝á ê細尾魚。|
|Hō͘-tēng|戶橂，『門檻／戶限』。|
|Khah粗嘴--leh|『露骨一些』。|
