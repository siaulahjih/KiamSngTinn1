---

title: 082. 平平錢，lia̍h豬khah輸--人
author: Siau Lah-jih
date: 2021-11-22
category: chheh
show_chapter: 0
layout: post
toc: true
---

## 〈082〉
# 平平錢，lia̍h豬khah輸--人
>**Pêⁿ-pêⁿ chîⁿ, lia̍h ti khah su--lâng**

開學一下到，學校又koh亂操操，第一pháiⁿ剃頭，to̍h是學生重新編班，揀老師選班級看siáⁿ人siāng gâu。

開學第一工，有一位家長歡喜tang-tang，講in後生揀tio̍h明星（bêng-chheⁿ）班，o-ló洪議員，實在bē han-bān。另外一位阿公--a，聽了氣phut-phut，面á hng-hng一直chhoh kah put，實在不服，kám講「平平錢，lia̍h豬khah輸--人。」人我mā有拜託議長，ná ē無照准？

人to̍h是án-ne，輸人m̄輸陣，輸陣to̍h pháiⁿ看面，kan-nā為tio̍h gín-á ê老師，to̍h án-ne piàⁿ輸贏，其實學校老師lóng是合格sai-hū，toh 1 ê有理想，toh一位是名師（bêng-su），in kám知影，nā是為tio̍h面子，死boeh kah人選老師，將來一定煩惱，「平平錢，lia̍h豬khah輸--人，」有比phēng，當然惹來心肝凝。

古早農業社會，飼豬、lia̍h豬，是大tāi-chì mā是大學問，平平錢，lia̍h豬khah輸--人，有影pháiⁿ看tāi，輸人不應該，當然bē堪得忍耐。

Chit-mái ê時代，關心gín-á讀冊siāng重大，所以對gín-á ê老師好bái真期待，為tio̍h合時代，咱來kā伊改，改講「平平納稅，揀老師khah輸--人。」Kám ē-sái？

### 【註解】

|詞|解說|對應中文|
|平平錢|Kāng款lóng是錢。|
|揀老師|選老師。|
|面á hng-hng|Kek 1 ê面，無表情，無歡喜。|『面無表情』。|
|Chhoh kah put|Chhoh-kàn-kiāu兼用手勢比劃。|
