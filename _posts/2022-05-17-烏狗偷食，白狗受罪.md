---

title: 247. 烏狗偷食，白狗受罪
author: Siau Lah-jih
date: 2022-05-17
category: chheh
show_chapter: 0
layout: post
toc: true
---
  
## 〈247〉
# 烏狗偷食，白狗受罪
>**O͘-káu thau-chia̍h, pe̍h-káu siū-chōe**

Bó͘-bó͘大工廠ê守衛láu陳--ê kah阿永兩人，除了日--時顧大門，巡頭看尾以外，暗時tio̍h輪流顧暝值夜，輪tio̍h顧暝ê人，隔轉工透早tio̍h ài開大門，hō͘ chiâⁿ百ê員工ē得進廠上班。

Láu陳--ê人khah ài mo͘-hui，暗時時常ná野馬pha-pha走，昨暝又koh輪tio̍h伊值班，m̄知siáⁿ原因，早起大門soah無開，都已經七點外，上班ê員工that kah kui門口，ta̍k-ê ki-ki-kū-kū會bē soah，tòa tī工廠附近ê阿永tú好起來散步，看tio̍h chit款情形，趕緊轉去giâ鎖匙，chhong-chhong pōng-pōng來開門，ta̍k-ê chiah順利入去。

人講好心hō͘雷chim，ta̍k-ê沿路行沿路kiāu，顧siáⁿ-mih門守siáⁿ-mih夜，chit款無責任ê腳siàu a̍h敢tiàm chia，pháiⁿ運經理tú-chiah到，聽講chit層tāi-chì隨時氣phut-phut，古意ê阿永hông罵kah臭頭，「烏狗偷食，白狗受罪」，實在冤枉，冤枉無té講，siáng叫我kah láu陳--ê是死忠，冤枉to̍h冤枉，好ka-chài無siáⁿ tāi，經理nā無koh怪罪tio̍h siāng ka-chài。

Tāi-chì過了kúi-nā禮拜，ta̍k-ê chiah知，tang時á hit暝m̄是阿永ê班，是láu陳--ê做得來，ta̍k-ê o-ló阿永ê做人真讚，láu陳--ê mā因為chit pái ê têng-tâⁿ，變kah真乖。

### 【註解】

|詞|解說|
|Láu陳--ê|『老陳』。|
|Chiâⁿ百ê|『將近100個』。|
|Mo͘-hui|『開小差』。|
|Ná野馬pha-pha走|『像脫韁之馬到處跑』。|
|Ki-ki-kū-kū|『嘀咕不滿』。|
|會bē soah|講bē了。|
|Tòa tī|『住在…』。|
|Chhong-chhong pōng-pōng|『匆匆忙忙』。|
|Hō͘雷chim|Hō͘雷公槓tio̍h。|
|Chim|『吻』。|
|沿路kiāu|『嘀咕不停』。|
|腳Siàu|Kha-siàu，chit種人，有輕視ê意思。|
|Tiàm chia|『在這裡』。|
|無siáⁿ tāi|無發生siáⁿ-mih tāi-chì。|
|Ka-chài|幸運。|
|Tang時á|Tang-sî-á，原來。|
|Têng-tâⁿ|錯誤。|
