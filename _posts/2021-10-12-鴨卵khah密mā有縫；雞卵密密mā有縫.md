---

title: 042. 鴨卵khah密mā有縫；雞卵密密mā有縫
author: Siau Lah-jih
date: 2021-10-12
category: chheh
show_chapter: 0
layout: post
toc: true
---
  
## 〈042〉
# 鴨卵khah密mā有縫；雞卵密密mā有縫
>**Ah-nn̄g khah ba̍t mā ū phāng; Ke-nn̄g ba̍t-ba̍t mā ū phāng**
 
Nā boeh人m̄知，siāng好是mài做pháiⁿ，俗語講「鴨卵khah密mā有縫。」既然做--落-去ê tāi-chì，boeh om mā om bē mi，boeh擋mā擋bē-tiâu，人講好事m̄出門，pháiⁿ事傳千里，做人tio̍h細膩，ka-kī做ka-kī受，m̄-thang想貪，m̄-thang好色，正正當當做人，有一工，機會來到，你chiah有才調承擔。

咱時常tī報紙新聞有看--tio̍h，有人boeh升官，soah因為早當時ê一件歪哥案相牽連，á是一項花kô-kô ê cha-bó͘ tāi，to̍h hō͘伊bē過關àu-sái。Iáu有咱台灣國內，選舉nā到，候選人to̍h悽慘大公開，伊一生ê過去kah未來，lóng tio̍h受人ê檢驗chiau-that，惡意ê攻擊，無理ê造謠，實在真悲哀。

咱nā mài做pháiⁿ，boeh án-chóaⁿ陷害，隨在你編，隨在你來，頭是天，腳是地，無合正道ê tāi-chì，kah我是無牽礙。Boeh有光明正大ê人生，千萬m̄-thang做pháiⁿ-tāi，「鴨卵khah密mā有縫。」Mài做無tī-tāi，m̄-thang想講kan-nā你知、我知，iáu有天知、地知、通人知，到時你to̍h知厲害。

### 【註解】

|詞|解說|
|Om bē mi|Am-khàm bē密，『掩蓋不住』。|
|好色|Hòⁿ色。|
|Cha-bó͘ tāi|『桃色糾紛』。|
|Àu-sái|『出界』。|
|Chiau-that|Chau-that，侮辱諷刺。|
|無tī-tāi|無tāi-chì，無牽礙。|