---

title: 154. 教pháiⁿ gín-á大細
author: Siau Lah-jih
date: 2022-02-04
category: chheh
show_chapter: 0
layout: post
toc: true
---
  
## 〈154〉
# 教pháiⁿ gín-á大細
>**Kà pháiⁿ gín-á tōa-sè**

一場ê選戰，淪落kah chit款地步，民主政治帶來ê負面教材，to̍h是pháiⁿ ê示範，「教pháiⁿ gín-á大細」。

各縣市長ê候選人，lóng是社會上ê有志知識分子，m̄是博士to̍h是碩士，siāng無mā有大學出業，讀冊人是boeh做社會ê模範，是boeh hō͘青少年gín-á兄看樣--ê，今á日chia ê候選人，為tio̍h boeh選贏，soah bē記得伊ê本分，龜腳馬腳chiâu-chiâu sô出來，講siáⁿ-mih辣妹助選團，有穿內衫a̍h無穿？講siáⁿ-mih人ê ang婿婚姻無正經，講siáⁿ-mih…，橫直一大拖無應該讀冊人講出嘴ê黃色話、lah-sap話、siah人祖公、咒人無命ê白賊話，lóng tī助選ê mài-khuh聲，電視ê喇叭聲，親像冤家相lé，汙染tī老實人、gín-á人ê耳空內，thài ē án-ne？

Chit場選舉，所展現ê惡質文化，Siau Lah-jih khah bē接受--ê有：

第一點、對女性ê侮辱：Cha-bó͘是cha-po͘ ê另一半，侮辱tio̍h cha-bó͘ ká-ná侮辱tio̍h cha-po͘ ka-tī，cha-bó͘人ê身體，cha-bó͘人ê穿插，m̄是boeh hō͘ cha-po͘人當做女「性」ê討論問題，流行界ê討論he是in ê自由，政治上用chit款做攻擊對手ê話題，kám有適當，kám bē失禮。

第二點、對台灣話ê誤解醜化：親像「路邊尿桶，眾人sōan」，「嘴念經，手摸奶」chit種俗語，tio̍h無應該tī chiah公開ê時chūn，由讀冊人來講出，公開所在講chit款話，雖然話語本身ê意思chiâⁿ對同（tùi-tâng），只是表現個人ê涵養無夠。另外有人對chit款khah無雅氣ê俗語，mā解說kah siuⁿ離譜，誤解kah chiâⁿ siong-tiōng，「路邊尿桶，眾人sōan」，不過是leh講1-ê人ê行為道德惹人討厭，惹人罵niâ，「嘴念經，手摸奶」mā是kan-nā phì-siùⁿ 1-ê人『口是心非』而已，ná thang kā牽連kah性、色情去--neh？

台灣人ah！對ka-tī ê母語tio̍h khah研究--leh，nā無ē去hō͘人看無（目地）、看衰，mā請當選ê各位縣市長，tī恁ê施政方針內，kā推展母語看做一項重要ê tāi-chì。

### 【註解】

|詞|解說|
|教pháiⁿ gín-á大細|『教壞了大大小小的孩子』。|
|龜腳馬腳chiâu-chiâu sô出來|『全部露出馬腳來』。|
|辣妹|Loa̍h-moāi。|
|Lah-sap話|『髒話』。|
|Siah|削，hō͘人落氣，hō͘人無面子ê講話。|
|Mài-khuh|『麥克風』。|
|穿插|Chhēng-chhah，穿tio̍h。|
|醜化|Chhiú-hòa。|
|Chiâⁿ siong-tiōng|非常厲害嚴重。|
|Ná thang|『怎麼可以』。|

