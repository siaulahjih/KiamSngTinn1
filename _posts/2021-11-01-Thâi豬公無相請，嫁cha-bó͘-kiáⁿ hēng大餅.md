---

title: 061. Thâi豬公無相請，嫁cha-bó͘-kiáⁿ hēng大餅
author: Siau Lah-jih
date: 2021-11-01
category: chheh
show_chapter: 0
layout: post
toc: true
---
  
## 〈061〉
# Thâi豬公無相請，嫁cha-bó͘-kiáⁿ hēng大餅
>**Thâi ti-kong bô sio-chhiáⁿ, kè cha-bó͘-kiáⁿ hēng tōa-piáⁿ**

Boeh kā序大人添福壽，a̍h是boeh求大kiáⁿ做兵ē順序，細kiáⁿ好io飼，向天公hē大願，來日一定thâi豬公（大豬）答謝你。所以講，thâi豬公答謝天，是大tāi-chì，大歡喜，比娶新婦、嫁cha-bó͘-kiáⁿ koh khah重視，無請人客實在講bē得過。

既然án-ne，ah thài ē有人ē「Thâi豬公無相請，嫁cha-bó͘-kiáⁿ hēng大餅」--leh？講破無siáⁿ稀奇，原因無siáⁿ！Kan-taⁿ一字「kho̍k」，kia̍t-á-ko，hân-san，牛pi，有入無出，kia̍t死無人。無teh悾--kong，拜天公請人客，a̍h無紅包thang收，he也thang；嫁cha-bó͘-kiáⁿ請人客，是有紅包thang khà油--ê，無穩趁mā bē了，無hēng一塊á大餅，人boeh ná ē知？

M̄-kú chiâⁿ奇怪--lio͘h，iáu是kho̍k--ê khah有底，只要你面皮激厚厚，m̄請to̍h m̄請，管thài你尻川後teh講siáⁿ？Boeh請是我ê誠意，大餅hēng hō͘你，紅帖á寄--出-去，kám驚你m̄包幾ê圓（錢）來kā阮tàu歡喜。



### 【註解】

|詞|解說|
|豬公|『大公豬』。|
|順序|順利平安。|
|Hēng|Kah厝邊分享禮物祭品。|
|Kho̍k|『吝嗇，捨不得』。|
|Kia̍t-á-ko|To̍h是kho̍k，kho̍k-á-thâu。|
|牛pi|牛蜱，吸血鬼。|
|He也thang|『那怎麼可以』。|
|Khà油|Khà-iû。|

