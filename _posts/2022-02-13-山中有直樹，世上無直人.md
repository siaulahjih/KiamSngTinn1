---

title: 163. 山中有直樹，世上無直人
author: Siau Lah-jih
date: 2022-02-13
category: chheh
show_chapter: 0
layout: post
toc: true
---
  
## 〈163〉
# 山中有直樹，世上無直人
>**Soaⁿ-tiong ū ti̍t-chhiū, sè-siāng bô ti̍t-lâng**

禮拜日去畚箕湖thit-thô，畚箕湖大飯店ê頭家林--先生，特別做嚮導chhōa阮peh山，畚箕湖ê風景區真chē位，因為時間chiah一chái-khí，林--先生建議阮peh十八羅漢洞siāng tú好，bē siuⁿ thiám，風景koh súi。

遊覽車載阮到登山口，林--先生先kā ta̍k-ê做簡單紹介：來回1-chōa大約兩點鐘，路草bē-bái行，起起落落khah kiā淡薄--à，nā是體力無夠，á是心臟無力，ē記得行到「回頭嶺」ê時，tio̍h m̄-thang繼續行，因為續--落-去有九百崁ê peh-kiā，ē hō͘你peh kah ē呼雞bē pûn火。

Ta̍k-ê沿路行，沿路聽鳥聲，聲音響亮好聽，ná像有hoe-bî ê叫聲，可惜有聽kìⁿ聲無khòaiⁿ-tio̍h影，是欣賞鳥音ê好所在。繼續行繼續紹介，來kàu一大片ê杉á林，直lak-sak，koân tú天，請教林--先生，這是siáⁿ-mih樹？伊講：Che是水杉á，mā叫做柳杉，chit片ê林相chiâⁿ讚chiâⁿ súi，現主時kan-nā chhun畚箕湖chia kah溪頭、杉林溪、阿里山、八仙山、藤枝iáu看ē tio̍h niâ，其他tio̍h無簡單看ē tio̍h--à，俗語講「山中有直樹，世上無直人。」Chia ê柳杉林to̍h是真好ê見證，ta̍k枝都chhāi kah直直直，ta̍k欉lóng無相妨害，『與世無爭』已經五、六十冬，無像咱世俗社會，競爭hiah厲害，你gâu我tio̍h用hau-siâu，你khiàng我tio̍h暗暗á來kā你害，實在是人食人ê世界。

林--先生講了有道理，咱tio̍h「以樹為師」，做1 ê順自然講道理ê條直人。

### 【註解】

|詞|解說|
|Bē siuⁿ thiám|『不會過分疲勞』。|
|1-chōa|『一趟』。|
|Hoe-bî|Hoe-bî（花眉）＞『畫眉』＞Formosan Hwamei。|
|Khòaiⁿ|看tio̍h。|
|直lak-sak|『直挺挺』。|
|Chhāi|『直立著』。|
|Hau-siâu|講假話。|
|Khiàng|能力強。|
