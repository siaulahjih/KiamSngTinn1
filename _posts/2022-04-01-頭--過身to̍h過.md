---

title: 201. 頭--過身to̍h過
author: Siau Lah-jih
date: 2022-04-01
category: chheh
show_chapter: 0
layout: post
toc: true
---
  
## 〈201〉
# 頭--過身to̍h過
>**Thâu--kòe sin to̍h kòe**

萬項tāi-chì起頭難，tio̍h ài有開始，成功chiah有希望。

想起二十外年前，kah一般世俗人kāng款，娶bó͘了後chiah boeh建立事業，為tio̍h boeh求發展，chhân-chhân搬出祖家到街市稅店做生理，講做生理是好聽話，其實是租一間店面hō͘牽手做裁縫，加減趁chi̍t-kóa工錢tàu相添，su-tong-sî做老師烏枋khi̍t-á月俸chiah chiâⁿ千銀，厝稅一月一月ân，細kiáⁿ 1-ê 1-ê來出世，照chit款pān勢落去，m̄知影tī時chiah有ka-tī ê新居，aih！

一年過了又一年，五、六冬一目nih to̍h過--去，khiû-khiû儉儉已經chhun十thóng萬，買厝ê心開始leh tín動，四界kā人探聽，tó位有厝，sio̍k koh有理想，我mā想boeh脫離無殼kià-seⁿ-á ê無奈。無問m̄知tāi，一問chiah知見笑tāi，十二pêⁿ（坪），四十萬，相差三十萬，是boeh án-chóaⁿ kā人過tiāⁿ（訂）？

M̄甘願，boeh如何，ang-bó͘頭殼mo͘h leh so，boeh買趁chit-chūn，m̄買後pái kám有chit款機會，iáu是牽手khah有piàn-khiàu，伊講驚siáⁿ tāi，「頭--過，身to̍h過」，以後咱也bē-hiáu koh khah kut-la̍t koh khah儉開，lia̍h準脫bē過手，極加賣掉mā無了，kám m̄是--leh？Khah緊招會á，kā大兄小弟借錢，連sòa koh用銀行貸款，隨時ka買--落-去。有影--neh！無三年，負債hêng了離，生活猶原一工一工好過日，是siáⁿ-mih原因，第一、ka-tī有phah-piàⁿ，第二、物資ē波動錢ē薄--去，第三、薪水增加、工資ē起。
起家難，難tī起頭，只要mài投機，算ho͘好，做--落-去，m̄-thang驚驚bē tio̍h等，「頭--過，身to̍h過」，勇敢試看māi。

附帶說明：婦產科醫生講，cha-bó͘人khioh-gín-á（生kiáⁿ），nā是胎位有正，boeh生一定順序，胎位有正ê生產，頭先離開生門，「頭--過，身to̍h過」，自然萬無一失。

### 【註解】

|詞|解說|
|Chhân-chhân|『乾脆』。|
|稅店|Sòe-tiàm，租店面。|
|Tàu相添|『貼補』。|
|烏枋khi̍t-á|烏枋杙á，指老師。|
|Chiâⁿ千銀|『將近1000元』。|
|Ân|逼得『緊』。|
|Khiû-khiû儉儉|『省食儉用』。|
|十thóng萬|『十多萬』。|
|Kià-seⁿ-á|『寄生蟹』。|
|Mo͘h leh so|『抱頭沉思』。|
|Piàn-khiàu|變竅，變通。|
|極加|Ke̍k-ke，『頂多』。|

