---

title: 218. Giâ筆比giâ鋤頭khah重
author: Siau Lah-jih
date: 2022-04-18
category: chheh
show_chapter: 0
layout: post
toc: true
---
  
## 〈218〉
# Giâ筆比giâ鋤頭khah重
>**Giâ pit pí giâ tî-thâu khah tāng**

庄--裡hia ê老歲á bat字班ê阿公、阿媽，實在ē o-ló--得，每禮拜二暗，老師未到位，in ta̍k-ê  to̍h hām學生gín-á kāng款，坐好好leh等老師來上課。

各位小朋友！Ah，m̄ tio̍h。各位老朋友！Ah，mā m̄ tio̍h。Án-ne好--lah！
各位同學：以後咱tī上課中，老師to̍h án-ne kā恁稱呼，恁mā ài叫我老師--ŏ͘！……
各位同學：Chit-mái咱來學寫字。
學生：也tio̍h寫字--ò͘！
老師：Hèⁿ！Bóng學寫--lah！咱ùi好寫ê字先學，一字一字來，mài緊張！
學生：Ā有法度，kan-nā giâ鉛筆to̍h giâ kah phi̍h-phi̍h-chhoah！
學生：「Giâ筆比giâ鋤頭khah重。」也m̄-bat giâ過鉛筆，老師！是Boeh án-chóaⁿ giâ？
學生：老師！我giâ án-ne tio̍h--無？
老師：Tio̍h！Tio̍h！Tio̍h！To̍h是án-ne giâ，ta̍k-ê看老師án-chóaⁿ giâ！
老師：無要緊！慢慢á來，看烏枋，1-hoâiⁿ，2-hoâiⁿ，3-hoâiⁿ，án-ne to̍h是三。3-hoâiⁿ無平長--ō͘！M̄是三枝柴á，án-ne ngē piang-piang m̄-tio̍h。
學生：老師！我寫án-ne好--無！
老師：Bē-bái！Bē-bái！鉛筆免giâ kah hiah短，giâ siuⁿ短真pháiⁿ寫。………

有影，「giâ筆比giâ鋤頭khah重。」勞心--者giâ筆，勞力--者giâ鋤頭，siāng gâu ê人是ē-hiáu giâ筆koh ē-hiáu giâ鋤頭。


### 【註解】

|詞|解說|
|Giâ筆|『拿筆』，gia̍h筆？音韻m̄ tio̍h。|
|Giâ鋤頭|『拿鋤頭』。|
|Hia ê|『那些』。|
|M̄-tio̍h|『不對』。|
|Ùi|『從』。|
|Phi̍h-phi̍h-chhoah|『顫抖』。|
|柴á|Chhâ-á，『細棍子』。|
|Ngē piang-piang|『硬邦邦』。|
|Bē-bái|『不錯』。|
|Gâu|『能幹』。|


