---

title: 182. 捷phah ná phah-phek，捷罵ná唱曲
author: Siau Lah-jih
date: 2022-03-12
category: chheh
show_chapter: 0
layout: post
toc: true
---
  
## 〈182〉
# 捷phah ná phah-phek，捷罵ná唱曲
>**Chia̍p phah ná phah-phek, chia̍p mē ná chhiùⁿ-khek**

音樂ê基本要素是旋律kah節奏，旋律是樂器、歌聲ê kôan低音音階變化，節奏是曲調ê緊慢、輕重、長短，有旋律chiah  ē好聽，有節奏chiah有韻味。

南管音樂用琵琶、洞簫、二弦奏出旋律，a̍h是用人聲唱出曲調，由phek-pán phah pán-liâu，旋律柔和，節奏輕鬆、寬寬、慢慢，非常好聽。

愛ê教育tio̍h ài像唱南管án-ne，輕聲細說，liâu-liâu-á是，寬寬á教，ài有觀音佛祖ê慈悲，媽祖婆ê心腸，一時間nā教bē來，tio̍h ài小忍耐，免tio̍h急，m̄-thang火氣一下giâ，kha̍p-bē-tio̍h to̍h來一頓筍絲炒薑絲，竹枝炒肉絲，m̄是罵，to̍h是phah，án-ne gín-á是ē驚--tio̍h，boeh ài gín-á好，soah hō͘ gín-á siuⁿ負擔，心內táⁿ-hiáⁿ不安，而且驚久tio̍h變成蠻皮，án-ne tio̍h m̄是教育ê本意--lò͘。Kám講gín-á ê皮jūn，m̄驚phah，每1-pái nā boeh phah學生，tio̍h先ka-tī手蹄á phah看māi，aih-ioh！疼tiuh-tiuh，想想--leh實在phah bē落手。

「捷phah ná phah-phek，捷罵ná唱曲」，有影--lah！罵久tio̍h麻痺，phah久mā ē蠻皮，kám m̄是leh。「捷phah ná phah-phek，捷罵ná唱曲」ē用得tī教gín-á ê時做參考，m̄免罵to̍h mài罵，無需要phah to̍h mài phah。「捷罵ná唱曲」chit句mā ē-sái-tit用tī cha-bó͘人leh管ang婿，當然--lah，管ang婿nā管kah tio̍h「捷phah ná phah-phek」，he tio̍h猴行neh腳尾，tāi-chì大條--lò͘。


### 【註解】

|詞|解說|
|旋律|Sôan-lu̍t。|
|節奏|Chiat-chàu。|
|Kôan低|『高低』。|
|琵琶|Pî-pê。|
|Phah板|Phek-pán，phah-pán。|
|Pán-liâu|『音樂的拍子』。|
|Liâu-liâu-á是|勻勻á來，慢慢á來。|
|一下giâ|『一昇起』。|
|Táⁿ-hiáⁿ不安|『驚慌不安』。|
|蠻皮|Bân-phôe，『頑皮慢吞吞的』。|
|皮jūn|『皮厚』。|
|手蹄á|Chhiú-tê-á，手掌。|
|疼tiuh-tiuh|『痛得不得了』。|
|麻痺|Bâ-pì。|
|He tio̍h猴行neh腳尾|『糟了』。|

