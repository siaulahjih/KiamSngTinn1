---

title: 135. 食無jōa chē siâu，糊kah kui嘴鬚
author: Siau Lah-jih
date: 2022-01-15
category: chheh
show_chapter: 0
layout: post
toc: true
---
  
## 〈135〉
# 食無jōa chē siâu，糊kah kui嘴鬚
>**Chia̍h bô jōa-chē siâu, kô͘ kah kui chhùi-chhiu**

人，千萬m̄-thang貪小利，貪是無jōa chē，tòa來人ê phì-siùⁿ，實在失人格。

貪小利是人ê弱點，有人愛貪小財，親像無錢薰大嘴吞án-ne，親像公家機關採買ê kho͘-mí-sióng án-ne，老師替學生買考試紙，生理人踏三kho͘五kho͘ hō͘你趁án-ne，親像參加siáⁿ-mih活動，送你一sut-á禮品án-ne…。

有人愛貪粉味--ē，kā cha-bó͘同事khoe-sian，食豆腐，話頭小phiⁿ--一-下，手指頭á小nih-siⁿh--一-下，án-ne伊to̍h歡喜ka̍h，講是báu--tio̍h-à。

有人愛貪小虛名，有一sut-á好，人tio̍h ka o-ló十分，得tio̍h十分ê成績，人tio̍h kā伊pòng kah kui百點，聽tī耳空內，爽oaiⁿ-oaiⁿ。
 
愛貪虛名是人ê天性，對別人無敗害，nā是貪財，人尻川後m̄知boeh án-chóaⁿ kā你phì-siùⁿ消遣，講你垃圾鬼，一sián五釐都boeh ti̍h，nā是貪色，人nā看bē慣勢，講你性騷擾，bí-ko-siûⁿ。免ka告訴，kan-nā公開你ê祕密，he to̍h真正「食無jōa chē siâu，糊kah kui嘴鬚。」實在真pháiⁿ聽，留一世人臭名。

「食無jōa chē siâu，糊kah kui嘴鬚。」有khah pháiⁿ聽欠文雅，想boeh ka改做「食無jōa chē物，糊kah kui嘴鬚。」M̄-kú想想--leh，語言本chiâⁿ tio̍h無分粗魯幼秀，只有講話ê時chūn chiah有雅俗ê分別，對hit種siáu貪ê行為，boeh用雅氣ê話boeh ná有法度消遣。

### 【註解】

|詞|解說|
|Phì-siùⁿ|惡意ê 批評。|
|公家機關|Kong-ka-ki-koan。|
|Kho͘-mí-sióng|『回扣』。|
|粉味--ē|女色。|
|Khoe-sian|『吃豆腐、性騷擾』。|
|話頭小phiⁿ--一-下|『嘴巴佔點小便宜』。|
|小nih-siⁿh--一-下|『稍微貪一點點』。|
|歡喜ka̍h|『高興得不得了』。|
|Báu--tio̍h-à|『賺到了』。|
|爽oaiⁿ-oaiⁿ|『快樂得不得了』。|
|對別人無敗害|『對別人沒有壞處』。|
|尻川後|背後。|
|垃圾鬼|『骯髒鬼』，無人格。|
|一sián五釐都boeh ti̍h|『一分五釐都要』。|
|性騷擾|Sèng-so-jiáu，bí-ko-siûⁿ。|
|食無jōa chē siâu|食無jōa chē物件，siâu是『精液』，食無jōa chē siâu，是粗魯話。|
