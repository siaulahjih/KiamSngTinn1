---

title: 046. 死鴨á硬嘴pe
author: Siau Lah-jih
date: 2021-10-16
category: chheh
show_chapter: 0
layout: post
toc: true
---
  
## 〈046〉
# 死鴨á硬嘴pe
>**Sí-ah-á ngē chhùi-pe**

鴨hō͘人thâi了後，ta̍k四界ê肉軟siô-siô，kan-nā chhun一支嘴pe iáu oân-ná tēng-khok-khok，硬piàng-piàng。

死鴨á硬嘴pe，是講人ê個性固執，m̄認輸，明明無法度ê tāi-chì，伊講：我mā ē。明明做m̄ tio̍h--去-à，伊講：khan-ná我無m̄ tio̍h。明明已經teh落雨--ā，伊iáu死鴨á硬嘴pe講：好天to̍h是好天，ná有leh落雨。實在固執kah無臭無siâu！鐵齒銅牙槽。

講話做事照理行，tio̍h to̍h是tio̍h，m̄ tio̍h to̍h是m̄ tio̍h，事實khǹg-tiàm面前，kan-nā靠嘴硬，鐵齒兼硬牙，硬boeh kah人諍kah贏，he是ē hō͘人驚，hō͘人看悾，hō͘人看戇。假使你nā pháiⁿ運去tn̄g tio̍h chit款ê khiā諍王，siāng好閃khah邊--a-leh，m̄ tio̍h kā伊看做起khong、siáu戇，nā無你ē kah伊kāng款發kông。

嘴pe kah嘴phóe無相kāng，嘴pe有甲無肉，嘴phóe有肉無甲，雞鴨有嘴pe，咱人有嘴phóe，m̄-thang相lām--去。

### 【註解】

|詞|解說|
|嘴pe|雞鴨鳥類ê嘴，kah嘴phóe『臉』， 無仝。|
|軟siô-siô|『軟扒扒的』。|
|Tēng-khok-khok，硬piàng-piàng|『硬梆梆』。|
|Khan-ná|偏偏。|
|無臭無siâu|『無以復加』。|
|鐵齒銅牙槽|嘴硬。|
|Khǹg-tiàm|『擺在』。|
|諍|Chèⁿ，爭辯。|
|Khiā諍王|Khiā-chèⁿ-ông，『抬槓大王』。|
|起khong 、 siáu戇|『賣瘋裝傻』。|
|發kông|發狂。|
|相lām|『混淆』。|
