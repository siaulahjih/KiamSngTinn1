---

title: 036. 鴨母嘴，罔lo
author: Siau Lah-jih
date: 2021-10-06
category: chheh
show_chapter: 0
layout: post
toc: true
---
  
## 〈036〉
# 鴨母嘴，罔lo
>**Ah-bó-chhùi, bóng lo**
  
雞á嘴尖尖，討食用嘴啄，鴨á嘴扁扁，討食用嘴lo；人nā m̄討趁，a̍h是貪小利，to̍h ē四界罔lo-so，四界罔khà油，mā是用lo--ê。

Cha-bó͘-kiáⁿ轉外家，chit項mā好，hit項mā好，加減lo，人講做cha-bó͘-kiáⁿ賊，nā是爸母有額，兄嫂bē計較，罔lo無要緊；nā tn̄g tio̍h爸母hâm-bān，兄嫂hân-san，he to̍h真正是cha-bó͘-kiáⁿ賊--lò͘，人是無歡迎--ê。

外甥食母舅，親像食豆腐，只要嘴利講話ē甜，boeh án-chóaⁿ lo，做你lo，lo kah你嘴笑目笑，阿舅mā歡喜but-but。

Lo了siāng hō͘人心酸ê一ê實例：中部一ê魚港，每下晡漁船入港後，to̍h出現一位漢草bē-bái ê cha-po͘人，正手kōaⁿ鉛桶，倒手kōaⁿ一kōaⁿ空a-lú-mih罐，tī一堆一堆ê魚貨內，行過來，踢過去，khioh hit-lōe魚、蝦海味，討海人知影伊是一ê hâm-bān pháiⁿ命人，lóng放目kheh-á hō͘伊加減khioh，加減lo，總是一支草一點露，pháiⁿ命人kāng款一工ài過一工。

Siāng無水準mā siāng pháiⁿ liú-la̍k ê「lo」：「豬肉一斤gōa chē？」「一百kho͘--ò͘！好！Kâ tok十kho͘！順sòa送去阮tau。」；「Oeh！Siáⁿ人叫你tòa chia賣？你kám知影規矩？…明á暗ài準備ho͘好--ō͘。」親像chit款靠官威，pn̄g官勢ê垃圾鬼，已經m̄是叫做「lo」，是khà油恐嚇，siāng bē見笑ê鱸鰻惡霸。

Boeh食ka-tī趁，趁chē趁少是ka-kī ê才調，食好食bái mā是ka-tī ê命，m̄-thang用lo，lo了ē慣勢，lo了ē pháiⁿ名。



### 【註解】

|詞|解說|
|啄|Tok。|
|Lo|扁嘴動物lī食。Khà油。|
|有額|『有額外的錢財』。|
|Hân-san|寒酸，吝嗇。|
|漢草|體格。|
|正手kōaⁿ鉛桶|『右手提鉛桶』。|
|倒手kōaⁿ一kōaⁿ空a-lú-mih罐|『左手提一串空的鋁罐』。|
|Khioh hit-lōe|『撿拾那個』。|
|放目kheh-á|『睜一隻眼，閉一隻眼』。|
|加減khioh|『多多少少撿一些』。|
|Siāng pháiⁿ liú-la̍k|Siāng pháiⁿ應付。|
|Kâ tok十kho͘|『幫我切十塊錢』。|
|順sòa|順便。|
|Pn̄g|倚靠，『依傍』。|
|才調|Châi-tiāu，才能。|
