---

title: 224. 下昏拖，m̄-thang明á早起磨
author: Siau Lah-jih
date: 2022-04-24
category: chheh
show_chapter: 0
layout: post
toc: true
---
  
## 〈224〉
# 下昏拖，m̄-thang明á早起磨
>**E-hng thoa, m̄-thang bîn-á chái-khí bôa**
 
今á日khang-khòe今á日做，明á載iáu有新--ê來hoân-ló；
khang-khòe khah緊完成無敗害，m̄做積積--leh你to̍h知。
下昏拖，m̄-thang明á早起磨，
拖了ē鬱卒，拖了起pān-tōaⁿ，
做khang-khòe nā bē拖沙，生活定tio̍h真快活。
Tī學校教學生gín-á，時常交帶學生『今日事今日畢』，無論是讀冊做功課，a̍h是爸母叫咱做ê khang-khòe，lóng一定隨時做ho͘好勢，m̄-thang khǹg-leh liâm-mi a̍h是明á載。
今日事今日畢（kin-ji̍t sū kin-ji̍t pit），to̍h是「下昏拖，m̄-thang明á早起磨」。消極人生觀ê人án-ne看，khang-khòe khah做mā做bē了，thèng-hāu明á載chiah來做khah快活；積極ê人生觀án-ne過，人活--leh to̍h是boeh做，做jú chē日子jú好過；悲觀ê人生soah án-ne認為，人來世間to̍h是ài拖ài磨，拖磨到尾á一工to̍h快活。「下昏拖，m̄-thang明á早起磨。」朋友！你ê人生觀是tó一款？

### 【註解】

|詞|解說|
|Khang-khòe|工作。|
|功課|Kong-khò，學業。|
|Iáu有|Iáu-ū，『還有』。|
|敗害|Pāi-hāi，害處。|
|Khǹg-leh|『放著』。|
|Liâm-mi|等一下。|
|拖磨|Thoa-bôa，（拖車磨麵粉，勤苦過日）。|
|明á早起|『明天早上』。|
