---

title: 208. 三百、五百，買無一隻鹹水鴨
author: Siau Lah-jih
date: 2022-04-08
category: chheh
show_chapter: 0
layout: post
toc: true
---
  
## 〈208〉
# 三百、五百，買無一隻鹹水鴨
>**Saⁿ-pah, gō͘-pah, bé bô chi̍t chiah kiâm-chúi-ah**

對付選舉買票ê惡質文化，「提歸提，投歸投」ê觀念nā ē-tàng釘根tī選民ê心肝頭，m̄知boeh jōa-nī-á好--leh，選民ê良心ē-tàng ka-tī做主宰，候選人買票ê效果to̍h無法度實現，到時清氣ê選舉，to̍h是民主siāng好ê表現。

講是chiah簡單，做起來真困難，錢chiâⁿ好，雖講「三百、五百，買無一隻鹹水鴨。」對庄腳普通家庭boeh過年，補貼1 ê甜粿錢，mā是hō͘人歡喜，無講錢ē薄，買票錢，行路工，已經起到一千無算chē，兩千mā有人提，to̍h是錢真好，m̄-chiah金牛又koh得tio̍h勝利，每pái nā選舉，每pái lóng有ǹg望，ǹg望民主ē進步，無疑誤，每pái lóng鬱卒艱苦，有錢人leh贏，有才情--ê怯勢命，公開ê選舉，m̄接受是boeh án-chóaⁿ！做1 ê古意ê老百姓，是boeh kah人怨嘆saⁿh？

「三百、五百，買無一隻鹹水鴨。」目前價siàu，都市可能無夠，庄腳所在五百買一隻鹹水鴨一定有thang chāu（找錢），m̄-kú照chit款經濟ê衰敗，物資ê波動，台票ē薄，免jōa久to̍h有影「三百、五百，買無一隻鹹水鴨」--lò͘！


### 【註解】

|詞|解說|
|起到|『漲價到』。|
|怯勢命|Khiap-sè-miā，pháiⁿ命。|
|台票|Tâi-phiò。|

