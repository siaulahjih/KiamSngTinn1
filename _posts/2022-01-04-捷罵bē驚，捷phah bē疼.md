---

title: 124. 捷罵bē驚，捷phah bē疼
author: Siau Lah-jih
date: 2022-01-04
category: chheh
show_chapter: 0
layout: post
toc: true
---
  
## 〈124〉
# 捷罵bē驚，捷phah bē疼
>**Chia̍p mē bē kiaⁿ, chia̍p phah bē thiàⁿ**

教育chit層事業真正是大工程，做爸母做老師lóng是siāng大ê工程師。工程boeh做先計劃，che ta̍k-ê lóng了解kah真詳細，教kiáⁿ教學生mā tio̍h ài ùi教育方法來ka先學ho͘好勢。
教kiáⁿ無撇步，做樣hō͘伊tòe，有樣看樣，sī大人nā有好模範，伊ê kiáⁿ孫boeh學pháiⁿ mā艱難，可惜真正好模範有幾ê，全是「聽阿爸ê話做好kiáⁿ」，心內期待戇kiáⁿ你tio̍h m̄-thang看恁pâ ê樣，恁爸為tio̍h咱一家，m̄ chiah tio̍h欺騙社會，小可違法真pháiⁿ勢。

既然無法度以身作則，好樣hō͘ gín-á看，天kha下爸母心，總是ǹg望gín-á大漢ē chiâⁿ人，boeh án-chóaⁿ？如何是好？自古以來，phah罵是siāng kài好用ê家法，竹gím-á下出有好kiáⁿ孫，苦勸無路用，受氣來ka罵，罵久soah蠻皮，最後用竹phòe，竹á枝phah--落-去，有ê ē pìⁿ，有ê bē-pìⁿ。

「捷罵bē驚，捷phah bē疼。」Che mā有影，你ka看，有ê爸母一日罵kah暗，in ê sī細kám有比人khah乖巧？有ê gín-á一日phah kúi-nā chūn，伊mā無變khah溫純。做gín-á本來to̍h是真活骨，tn̄g tio̍h tiām-chut-chut bē狡怪ê sī-sè，chiah是hō͘人鬱卒，教gín-á m̄驚伊活潑，活潑ê gín-á ài hō͘伊kaiⁿ，hō͘伊ē-tàng腳來手來，有hō͘伊sńg，教伊tāi才，koh kā伊教，tio̍h ài認真讀冊，遵守規矩合應該，nā無，免想boeh sńg，免想boeh食，koh tio̍h tàu做khang-khòe chiah ē-tàng得tio̍h阿爸阿娘ê疼愛。

講是chiâⁿ簡單，boeh做驚做欠心情，你nā無耐心，ah a̍h是kan-nā希望「kiáⁿ！你tio̍h ài piàⁿ！」Án-ne頭前hia ê話lóng算做無輸無贏。

### 【註解】

|詞|解說|
|無撇步|無祕訣。|
|以身作則|Í sin chok-chek。|
|竹gím-á|『細竹枝』。|
|竹phòe|『竹板』。|
|Bē-pìⁿ|Bē改變。|
|乖巧|Koai-khá。|
|Kaiⁿ|大聲哮叫。|
|Tāi才|有大人物ê修養，動靜真tú好。|
|算做無輸無贏|『算是白說了』。|
