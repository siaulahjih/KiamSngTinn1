---

title: 139. 點油做記號
author: Siau Lah-jih
date: 2022-01-19
category: chheh
show_chapter: 0
layout: post
toc: true
---
  
## 〈139〉
# 點油做記號
>**Tiám iû chò kì-hō**

十一月二十九（日）縣市長ê選戰，tng-teh戰kah chhiāng-chhiāng滾，各黨候選人為tio̍h boeh坐縣市長ê寶座，有ê君子論戰，有ê piàⁿ勢宣傳ka-tī ê kut-la̍t好用，有ê抹烏對方，有--ê無--ê烏白講，soah bē記得ka-tī是讀過冊ê知識分子，為tio̍h選贏，連ka-tī to chau-that kah chiâⁿ無氣質，可憐ê選民hō͘ in煽動kah m̄知烏a̍h白。

Ta̍k-ê tio̍h注意斟酌，斟酌候選人ê文宣語氣，廣告宣傳話語，nā像hit款無根據烏白講，講kah boeh lia̍h-kông，ah是講tio̍h愛膨風，siáⁿ-mih lóng是伊ê功，he可能無實，只是心虛，不得已soah tio̍h小人罵來罵去，án-ne kám thang選hō͘--伊？

Tī選戰ê過程中，各人有各人ê偶像（ngó͘-siōng），我boeh hō͘甲，你boeh hō͘乙，ta̍k-ê為ka-tī ê理想tàu chông，熱情ê人khiā前方，有財力--ê tiàm後壁支持發pōng。Mā有hit款不得已，明明無kah意--伊，mā tio̍h tòe現任ê長官四界助威風，其他khah無牽礙ê公教人員，大部分lóng m̄敢表明in ê選情去向，ná像siáng ē tiâu kah我lóng無影響，為siáⁿ-mih？真簡單，in是驚去hō͘人「點油做記號」，nā phô͘ m̄ tio̍h人，kám ē選後算siàu to̍h真正衰siâu。

民主時代，選舉ná ē變kah chit款tāi，好親像喝場騙取，敢喝、敢piak、敢烏、敢hau-siâu，一切為tio̍h贏，siáⁿ-mih lóng ē-hiáu，siáⁿ-mih lóng m̄驚，選舉nā過，所有ê恩怨lóng總化消，因為選舉官司，大部分lóng無siáⁿ-mih不得了，查無事實，叫法官boeh án-chóaⁿ判。

選戰中，siāng可憐--ê是古意老實ê公教兄弟kah姊妹，看bē順眼氣phut-phut，聽tio̍h ke̍h耳心鬱卒，bē tàng公開批判，人teh買票，咱m̄敢sut，也驚犯法，也驚「點油做記號」，影響頭路無變步，過tio̍h無路用ê人生。

### 【註解】

|詞|解說|
|Chau-that|Chiau-that，諷刺。|
|Tàu chông|幫忙phah-piàⁿ。|
|Siáng ē tiâu|『誰會當選』。|
|Phô͘|『奉承巴結』。|
|騙取|Phiàn-chhí/chhú，騙子。|
|敢piak|敢爆發tāi-chì。|
|Hau-siâu|講白賊話。|
|Ke̍h耳|逆耳。|
|Sut|食，『吃』。|