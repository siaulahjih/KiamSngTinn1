---

title: 104. 衫長手ńg短
author: Siau Lah-jih
date: 2021-12-14
category: chheh
show_chapter: 0
layout: post
toc: true
---
  
## 〈104〉
# 衫長手ńg短
>**Saⁿ tn̂g chhiú-ńg té**

四十外年前做gín-á ê時chūn，身穿無thang像chit-mái chiah富足liōng-siōng，1-su衫褲lóng是tio̍h穿幾nā年，補了koh再補，iáu oân-ná leh穿，m̄-koh爸母並無因為穿bái to̍h hō͘阮烏白穿，iáu是時常交帶阮tio̍h穿ho͘ pih-chah齊整，m̄-thang頂鈕弔下鈕，á是穿hit-lō疊三層樓á，穿插nā無整齊，穿kah put-tap-put-chhit是ē hông講做笑詼，笑講無人教示，爸母ê面子m̄知boeh藏去toeh。

時代一直leh進步，穿插ê流行一直leh顛倒péng，古早hit套giōng boeh tòe bē tio̍h陣，內衫內褲本chiâⁿ to̍h是穿內底，shirt襯衫tī中央，外套西裝大衣m̄-chiah套tī siāng外口，內外有分，穿--起-來合身份。

Chit-mái你ka看，流行ê時裝，衫á身闊bóng-bóng，褲幅像鳥kiān，a̍h有無穿shirt to̍h穿西裝；女裝koh khah hàm，hàm kah肩胛露1-pêng，jacket比shirt khah短，衫á-ki尾thó͘ 1-ko̍eh，露肚臍，奶kah-á當做外衫穿，咱講無四配，in講che是siāng流行ê高級貨。

總是che是時代ê轉變，咱無tòe伊腳步mā bē-sái，kám m̄是？Éng-kòe講「衫長手ńg短」是無四配，真pháiⁿ看，nā用chit-mái ê時行來ka看，che不過是小可tāi，nā boeh khǹg-tiàm心肝來gāi-gio̍h，he是對ka-tī來虧待，mā是不應該。

### 【註解】

|詞|解說|
|手ńg|『衣袖』。|
|身穿|『衣著』。|
|Iáu oân-ná|『仍舊還在』。|
|穿ho͘ pih-chah齊整|『穿得整齊筆挺』。|
|Put-tap-put-chhit|『隨便不搭配』。|
|Giōng boeh|『快要』。|
|褲幅|Khò͘-pak，『褲寬』|
|Hàm|『過分誇大』。|
|衫á-ki尾thó͘ 1-ko̍eh|『衣襟尾巴突出一大截』。|
|奶kah-á|Leng-kah-á，ni-kah-á，『胸罩』。|
|時行|Sî-kiâⁿ，流行。|
|Gāi-gio̍h|感覺bē爽快。|