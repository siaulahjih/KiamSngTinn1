---

title: 134. 無日m̄知晝、無鬚m̄知老
author: Siau Lah-jih
date: 2022-01-14
category: chheh
show_chapter: 0
layout: post
toc: true
---
  
## 〈134〉
# 無日m̄知晝、無鬚m̄知老
>**Bô ji̍t m̄-chai tàu, bô chhiu m̄-chai lāu**
 
利用拜三1工ê歇睏日，chhōa牽手kah細漢cha-bó͘-kiáⁿ去杉林溪thit-thô。早起時八點出發，ùi Chhân-tiong-ng（田中）經由井á頭（赤水）、松柏坑、湳á（名間）到竹山，開始山路ê peh崎路段，一路彎彎斡斡，因為路基闊koh平，車駛--起-來chiâⁿ平順，吹涼涼ê山風，有影kah都市ê鬧熱操煩鬱悶無kāng，hō͘人心涼脾thó͘開。

來到溪頭，路面突然變狹，17khí-lo͘h ê Z字型山路，tio̍h ài小心斟酌，好ka-chài今á日ê遊客khah少，相閃車ê機會無chē，並無驚險ê路站。點外鐘久ê車程，杉林溪到--à，車停好勢，tāi-seng去走chhōe青龍瀑布。

青龍瀑布無遠，來回一點鐘khah ke，阮一路行一路phò-tāu，十月sio̍h ê初冬，koh tn̄g tio̍h出日頭，行tio̍h路koh ē流汗。Sòa--落-來換去peh森林公園，che是peh山做森林浴ê好所在，chiâⁿ合阮ê氣口，tī cha̍t-thóng-thóng ê樹林內，沿路喘沿路neh，沿路聽鳥音，一時hō͘阮感覺chit-phiàn森林kan-nā屬tī阮ê，因為kui山坪kan-nā阮三人niâ。Tng-tong peh kah ē kho͘雞bē pûn火時，阮選1-ê歇睏ê涼亭lim一嘴茶，「 Aih-io͘h！已經兩點外--ā，ná ē m̄知iau--leh？」
Che叫做「無日m̄知晝」--lah！有影to-tio̍h，行tiàm樹林下，a̍h無看tio̍h日頭，soah bē記得時間ê流轉，今á日咱iáu有氣力來peh山，koh--幾-年-à-leh？想想--leh，實在tio̍h khah緊做一寡有路用ê khang-khòe chiah tio̍h。Chit-mái有ê少年人，「無鬚m̄知老」，bóng-bóng tóng-tóng一日過一日，浪費了青春，mā是可惜？「無日m̄知晝、無鬚m̄知老」，to̍h是teh提醒咱寶貴時間，m̄-thang枉費青春，枉費過一生。

阮ná行ńa話仙，bóng講一寡做人ê道理hō͘ cha-bó͘-kiáⁿ聽，mā hō͘ ka-tī勉勵，因為山內天氣變化真緊，杉林溪ê茫霧是真出名，驚做tà濛車pháiⁿ駛，所以參觀花園中心阮to̍h打道回府--lò͘，chhun--e khah遠ê天地眼、松龍瀑布，聽候後pái chiah koh來拜訪。

### 【註解】

|詞|解說|
|湳á|Làm-á。|
|彎斡|Oan-oat。|
|操煩|Chhau-hoân。|
|Khí-lo͘h|日來辭，『公里』。|
|瀑布|Pho̍k-pò͘，水chhiâng。 |
|Phò-tāu|談天說地。|
|十月sio̍h|『十月小陽春的天氣』。|
|森林浴|Som-lîm-e̍k。|
|氣口|Khùi-kháu，口味。|
|Cha̍t-thóng-thóng|『很密集』。|
|沿路喘沿路neh|『邊喘邊吃力的爬』。|
|M̄知iau|『忘了肚子餓』。|
|Tà濛|『起霧』。|
