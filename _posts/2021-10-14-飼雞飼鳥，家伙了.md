---

title: 044. 飼雞飼鳥，家伙了
author: Siau Lah-jih
date: 2021-10-14
category: chheh
show_chapter: 0
layout: post
toc: true
---
  
## 〈044〉
# 飼雞飼鳥，家伙了
>**Chhī-ke chhī-chiáu, ke-hóe liáu**

飼雞是飼hit-lō相phah雞á，飼鳥咱來講飼粉鳥。

飼相phah雞á，boeh kah人比輸贏，有輸有贏to̍h ē迷，迷hit隻相phah雞，boeh án-chóaⁿ飼，boeh án-chóaⁿ顧，chiah ē得財利，得財利to̍h起siáu貪，siáu貪to̍h ē戴雞lam，了家伙，一場空。

飼粉鳥比賽飛，看siáⁿ人ê粉鳥siāng gâu飛，飛tio̍h第一名，ē iāng koh有好名聲。一日到暗，peh-chiūⁿ厝尾頂，giâ旗喝號令，訓練粉鳥兵；比賽ê時chūn，m̄驚日曝汗ná流，kōaⁿ一ê粉鳥鐘，kho̍k-kho̍k chông真刺激，飛輸chiah來起懊惱，心ē凝，無彩hiah chē時間，無彩hiah  chē萬、hiah  chē千，怪siáⁿ人，是你ka-kī hèng。

休閒活動真chē種，行棋、收集古董，飼寵物、peh山、運動，釣魚、放粉鳥，nā有正當健康，siáⁿ-mih lóng mā ē通；sńg hit-lō有空無sún--ê，poa̍h-kiáu、浪蕩，了精神koh失金錢，hông笑悾hông笑戇，嚴重--ê to̍h真正「飼雞飼鳥，家伙了。」--lò͘。


### 【註解】

|詞|解說|
|相phah雞á|鬥雞。|
|粉鳥|『鴿子』。|
|Siáu貪|貪心。|
|雞lam|雞籠。|
|Iāng|風神出名。|
|Peh-chiūⁿ|『爬上』。|
|kōaⁿ|『提』。|
|Hèng|『喜好』。|
|寵物|Thióng-mi̍h，thióng-bu̍t。|
|Sńg hit-lō有空無sún--ê|『玩那個有的沒有的』。|
