---

title: 169. 未到八十八，m̄-thang笑人目chiu he
author: Siau Lah-jih
date: 2022-02-19
category: chheh
show_chapter: 0
layout: post
toc: true
---
  
## 〈169〉
# 未到八十八，m̄-thang笑人目chiu he
>**Bōe kàu peh-cha̍p-peh, m̄-thang chhiò lâng ba̍k-chiu he**

「He」，是講目chiu he，目chiu he-he to̍h是目chiu看bē清楚，chit款情形m̄是近視to̍h是老歲á目，目chiu kek chhuh-chhuh，屎桶á看做ho͘-thé-luh án-ne，kah青瞑--ê差不多kāng款。

食老tio̍h pō͘無土豆，chiūⁿ siap to̍h bē-liap，lóng是講人老tio̍h無路用，ta̍k項tāi-chì有khah輸，peh koân落低腳手m̄聽話，做粗重一搭久á tio̍h無伊法，擋無久，siāng-kài明顯--ê to̍h是兩蕊目chiu，看報紙chîn bē久，白紙寫烏字，一目nih-á花kì-kì，無目鏡親像無目chiu，siáⁿ-mih都m̄是。

Ē記得三十外，笑牽手--ê in大兄，m̄ chiah四十thóng，tio̍h ài kheng目鏡來膨風？

親愛ê妺婿你m̄知，阮做代書--ê一日到暗kah白紙烏字piàⁿ輸贏，無chit支老歲á目鏡tàu相kāng，m̄知boeh如何寫？Boeh án-chóaⁿ看？
Kám有影？？？…

經過三、四年，小弟Siau Lah-jih突然間soah來目chiu罩雺霧，細字--ê看bōe來，大字--ê看有，報紙kah目chiu，jú離jú遠，不得已行入去目鏡店，配一支「老歲á目鏡」，是boeh看近，m̄是boeh看遠。

「未到八十八，m̄-thang笑人目chiu he。」Chit句話ùi hit時chiah知機，bōe老m̄-thang笑人老，無經驗tio̍h m̄-thang笑人lóng bē-hiáu。

註：Chit句俗語是tī報紙看tio̍h ê客家諺語，原來是「未到八十八，呣好笑人目珠瞎。」客話Siau Lah-jih bē-hiáu，為tio̍h押韻，m̄-chiah ka改做「未到八十八，m̄-thang笑人目chiu he。」

### 【註解】

|詞|解說|
|老歲á目|『老花眼』。|
|Kek chhuh-chhuh|『假裝目光短促看不遠』。|
|Ho͘-thé-luh|Hotel，旅館。|
|青瞑--ê|瞎子。|
|Chiūⁿ siap|『上了四十歲』。|
|Bē-liap|無能為力，攝護腺（liap-hō͘-sàn）bē攝。|
|一搭久á|『一下子』。|
|無伊法|『拿他沒辦法』，無辦法。|
|Chîn bē久|『不能久看』。|
|花kì-kì|花kô-kô。|
|M̄ chiah四十thóng|『才四十多一點點』。|
|Kheng目鏡|『框個眼鏡』。|
|Tàu相kāng|幫忙。|
|Ùi hit時chiah知機|『從那時才知道』。|