---

title: 084. 死豬鎮砧
author: Siau Lah-jih
date: 2021-11-24
category: chheh
show_chapter: 0
layout: post
toc: true
---
  
## 〈084〉
# 死豬鎮砧
>**Sí ti tìn tiam**

頭家--à，恁che死豬肉hoⁿh？「豬無死kám ē thâi--tit？當然mā是死豬肉！」死豬肉to̍h是死豬肉，koh講kah hiah-nī有道理。買青菜ài買現挽--ê，買豬肉tio̍h ài買現thâi--ê，死豬á肉來源有問題，pháiⁿ食koh無衛生，所以khǹg-tiàm豬砧鎮tè，人客來摸摸看看--leh，「Ah he死豬á肉，阮無ài買。」Boeh賣無人boeh，tàn掉有khah討債，mā是giâ-kê。

公家機關，私人團體，「死豬鎮砧。」ê貨色nā siuⁿ chē，mā是真giâ-kê，親像khah早hit-ê萬年國會to̍h真chē，kan-nā『舉手、放下』to̍h boeh薪水領夠額；chit-mái ê公家機關mā bē少，薪水boeh領，khang-khòe m̄做，boeh叫伊走，法律無根據，害死後進ê少年bē得進入，chit款ê官員，政府tio̍h想辦法ka遣散，m̄-thang hō͘伊佔siuⁿ久。

教育機關，為人師表ê教員，nā是「死豬鎮砧」極害人，tòe bē-tio̍h時代，新知識m̄知，誤人子弟不應該，有良心--ê量早tio̍h ài退休khah實在，想想--leh，Siau Lah-jih mā tio̍h準備安排，早一日退休，m̄-thang誤人ê gín-á栽。



### 【註解】

|詞|解說|
|鎮砧|Tìn-tiam，『佔著砧板，佔著毛坑不拉屎』。|
|鎮tè|佔位。|
|Tàn掉|『丟掉』。|
|Giâ-kê|拖累麻煩。|
|遣散|Khián-sàn。|

