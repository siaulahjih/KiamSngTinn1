---

title: 103. 做，m̄驚長工死；食，m̄驚主人窮
author: Siau Lah-jih
date: 2021-12-13
category: chheh
show_chapter: 0
layout: post
toc: true
---
  
## 〈103〉
# 做，m̄驚長工死；食，m̄驚主人窮 
>**Chò, m̄-kiaⁿ tn̂g-kang sí; chia̍h, m̄-kiaⁿ chú-lâng kêng**

「做--ò͘！好koh開始做--à！」
「Taⁿ mā好--à，chiah tăⁿ食飽niâ，to̍h又boeh koh落工，頭家--à，你mā好心好hēng---leh，是boeh做ho͘死--hio͘h？」
「我是用錢chhiàⁿ--恁-ê neh！時間to̍h是錢銀，ah無恁是存範boeh hō͘我倒店--ê koh。」
……

「食--ò͘！緊來食--ò͘！」
「Ah恁存範boeh kâ食ho͘倒--hio͘h！米siuⁿ傷重，真正長工á  m̄-thang chhiàⁿ！」
「你講he siáⁿ-á siáu話，無食ná ē做--lah！」
……

親像chit款頭家、sin-lô ê關係，事業boeh ná ē成功？工人boeh thài ē bē失業--neh？「做，m̄驚長工死，食，m̄驚主人窮。」Chit種勞資對立，仙算mā  bē-hô，仙hōe mā bē和解，到尾是勞工自力救濟，頭家m̄是關門大吉，to̍h是由官廳處理，雙方lóng無得tio̍h利益。

自由新時代，有錢人，勞動界，boeh開創工場ê將來有光彩，第一勞資兩方ài和諧，有議論，桌頂來排解，論法理，講人情，互相體諒，做khang-khòe ta̍k-ê chiàu-khí-kang，恁ê福利lóng ē-tàng參詳。

### 【註解】

|詞|解說|
|Taⁿ mā好--à，chiah tăⁿ食飽niâ|『好啦好啦！剛剛才吃飽耶！』|
|落工|開始做khang-khòe。|
|存範|Chûn-pān，存心。|
|食--ò͘！緊來食--ò͘！|『吃飯囉！趕緊來吃飯囉』！|
|Siáⁿ-á siáu話|Siáⁿ-mih話！|
|Sin-lô|雇員，勞工。|
|Bē-hô|『不划算』。|
|Hōe|互相討論，參詳辯論。|
