---

title: 138. 時到時擔當，無米chiah來煮番薯湯
author: Siau Lah-jih
date: 2022-01-18
category: chheh
show_chapter: 0
layout: post
toc: true
---
  
## 〈138〉
# 時到時擔當，無米chiah來煮番薯湯
>**Sî kàu sî tam-tng, bô bí chiah lâi chú han-chî thng**

「害--ā-lah！第二遍iá-bōe復習好勢，看明á載boeh án-chóaⁿ kah人考試？」
A̍h bē-hiáu「時到時擔當，無米chiah來煮番薯湯。」
講tio̍h hiah簡單，nā bē過關boeh án-chóaⁿ？
Soah bē-hiáu koh讀一年！

講--起-來實在真tam輸贏，有氣魄a-sá-lih to-tio̍h，m̄-kú恐驚á時到nā bē過關，chiah來喝救人，he tio̍h食力--lò͘，失面子koh to̍h了氣力了金錢。

到底清米飯khah好食，á是煮番薯湯khah好止飢，chit-mái ê少年人可能ē講食番薯bē-bái，有影，當做sì-siù-á食點心有影chiâⁿ kah嘴，á nā是做正頓治iau，體力to̍h擋bē-tiâu--ā，煮番薯湯是bóng度bóng度，m̄是正經ê三頓，是無法度不得已--ê，iáu是平常時á kut-la̍t勤儉，piàⁿ勢趁錢，ta̍k三頓清米飯配鹵卵，千萬m̄-thang khǹg leh無米chiah來煮番薯湯。

奮鬥ê人生，凡事未做進前tio̍h ài phah算好勢，有好ê起頭，chiah有圓滿ê結果，「時到時擔當，無米chiah來煮番薯湯。」是無奈，m̄是好khang-khòe。

### 【註解】

|詞|解說|
|Tam輸贏|敢做敢當。|
|A-sá-lih|『乾脆』。|
|He to̍h食力--lò͘|『那就糟了』。|
|Sì-siù-á|四秀á，『零嘴』。|
|治iau|tī-iau，止飢（chí-ki）。|
|擋bē-tiâu|『受不了』。|
