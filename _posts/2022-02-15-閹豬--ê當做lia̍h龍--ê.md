---

title: 165. 閹豬--ê當做lia̍h龍--ê
author: Siau Lah-jih
date: 2022-02-15
category: chheh
show_chapter: 0
layout: post
toc: true
---
  
## 〈165〉
# 閹豬--ê當做lia̍h龍--ê
>**Iam-ti--ê tòng-chò lia̍h-liông--ê**
 
聽見1 ê笑詼，án-ne講：
一位好額人cha-bó͘少奶奶，好命欠運動，時常ài lia̍h龍，骨頭chiah ē輕鬆，有一工boeh暗á，聽見lia̍h龍ê phín á聲，tio̍h吩咐入來到客廳，大大範範覆tiàm大pan椅（長條椅á），叫lia̍h龍--ê，taⁿ你ē-sái-chit開始lia̍h起。

Chit位太太，chit位夫人，koh食kah肥chih-chih，是m̄是無ài生--a，ná ē叫我chit-ê閹豬--ê？「安人！你kám無棄嫌，我taⁿ tih-boeh開始！」
「Mài lo-so，做你kā liô（lia̍h）--落-去。」
「安人！麻煩你，kám ē-sái-chit先kā衫á褲liù起？」
「Ná ē chiah-nī不死鬼，lia̍h龍ná有leh褪衫褲，nā chiah無規矩，叫人kā你戽戽--出-去。」
「誤會--lò͘，冤枉！我是閹豬--ê，chit-mái boeh閹你，衫褲穿好好，叫我boeh如何？」
「Siaⁿh？你是閹豬--ê，ná ē chiah-nī無sè-jī，kan-nā聽tio̍h ti-ta-ti，叫是lia̍h龍--ê來到chit。」
「Pháiⁿ勢--lah！」Chi̍t-ê面á紅kì-kì。

「閹豬--ê當做lia̍h龍--ê。」有夠笑詼，講mā莫怪，平平pûn phín-á做生理，精差曲調無kāng韻，1 ê do、le、mi，1 ê mi、le、do，一差tio̍h差phòa外路，做人tio̍h sè-jī，做tāi-chì tio̍h小心，chiah bē了精神，koh hō͘人笑無知識。

### 【註解】

|詞|解說|
|Boeh暗á|Boeh-àm-á，黃昏時。|
|Phín-á聲|笛子聲。|
|大大範範|Tōa-pān，大方。|
|覆tiàm大pan椅|『趴在大的長板凳』。|
|Lia̍h龍--ê|『按摩的』。|
|無棄嫌|『不嫌棄』。|
|安人|有錢人太太ê稱呼。|
|衫á褲liù起|衫á褲褪起來。|
|Chiah-nī不死鬼|『這麼色瞇瞇，沒禮貌』。|
|戽戽--出-去|趕你出去。|
|Ti-ta-ti|笛子聲。|
|Phòa外路|『距離終點還很遠，還有很長的路要走』。|
|Sè-jī|斟酌小心。|