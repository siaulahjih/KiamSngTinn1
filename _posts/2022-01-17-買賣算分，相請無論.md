---

title: 137. 買賣算分，相請無論
author: Siau Lah-jih
date: 2022-01-17
category: chheh
show_chapter: 0
layout: post
toc: true
---
  
## 〈137〉
# 買賣算分，相請無論
>**Bé bē sǹg hun, sio-chhiáⁿ bô lūn**


人講生理kiáⁿ oh生，做生理總是ài靠hit支hô-lùi-lùi ê生理嘴，kah人客話山話水，ē-tàng趁tio̍h盡量趁，價siàu加減呼，人客是加減thâi加減chûi，講kah雙方lóng歡喜，1-pêng感覺有趁，1-pêng感覺便宜，án-ne生理m̄-chiah ē成，買賣m̄-chiah ē順序。

大賣場，超商，便利商店Seven-Eleven，流行不二價，有伊ê特色利便，nā是一般kám-á店，大菜市，價siàu nā是死teng-teng，講一to̍h無二，a̍h bē出價--lih，chit款買賣無趣味，人客無一定ē that-that-tīⁿ。

買賣ê趣味to̍h是án-ne生，但是有一點，買賣兩方tio̍h注意，「買賣算分，相請無論」chit款ê處理財務觀念，一定tio̍h照準，m̄-thang價siàu講好，一手交貨，一支嘴iáu boeh koh kah人ko-ko纏，叫人補價a̍h是koh boeh kā人扣錢，lóng是無理氣。

買賣歡喜甘願，貴俗隨人bat時機，ta̍k-ê好bī-sī，冤家真iàn-khì，nā是hō͘你感覺siuⁿ食虧，好--lah！Mài計較，等--一-下我請--你，ná tio̍h議論hiah費氣。

「買賣算分，相請無論。」Mā是一項做人ê本分，tio̍h計較ài計較，ē-tàng má-hu chhìn-chhái tio̍h m̄-thang siuⁿ議論。

### 【註解】

|詞|解說|
|加減thâi加減chûi|『盡量殺價』。|
|That-that-tīⁿ|『水洩不通』。|
|好bī-sī|好來好去。|
