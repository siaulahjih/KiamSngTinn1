---

title: 050. 一日phah鳥，三日挽毛；一日討海，三日曝網
author: Siau Lah-jih
date: 2021-10-20
category: chheh
show_chapter: 0
layout: post
toc: true
---
  
## 〈050〉
# 一日phah鳥，三日挽毛；一日討海，三日曝網
>**Chi̍t-ji̍t phah-chiáu, saⁿ-ji̍t bán-mo͘; Chi̍t-ji̍t thó-hái, saⁿ-ji̍t pha̍k-bāng**

「一日phah鳥，三日挽毛」kah「一日討海，三日曝網」kāng款意思，lia̍h無鳥，lia̍h無魚，pháiⁿ過日。

時機chiâⁿ bái，對食頭路人來講khah無影響，每kó͘月薪水lok-á照領，極加是物資波動，日常生活費khah傷--淡-薄-à。對好額人來講，mā是無礙--tio̍h，股票ê起起落落，in kāng款是穩趁！穩趁！可惜！可惜！Siāng加是心臟加跳幾下niā-niā。

Ah nā是對艱苦ê趁食人來講，恐驚無hiah平tiāⁿ--lò͘，親像一寡路邊擔á趁食--ê，本錢本來to̍h無chē，一工無做to̍h chiâⁿ pháiⁿ tńg-se̍h，ná ē堪得三做四歇睏，he都m̄是boeh叫伊吊鼎--kong；iáu有一寡做散工--ê，平常時做一工算一工，to̍h已經真bái過日，tn̄g tio̍h bái時機，無人chhiàⁿ，一歇kui禮拜，boeh叫伊án-chóaⁿ過日飼bó͘-kiáⁿ--leh！

艱苦人過艱苦tāi，艱苦人ê心酸siáⁿ人知，「一日phah鳥，三日挽毛」ê日子，請政府官員想辦法，替阮來安排，m̄知ē使a̍h bē使。

### 【註解】

|詞|解說|
|挽毛|『去毛』。|
|薪水lok-á|薪水袋á。|
|極加|『頂多』。|
|無礙--tio̍h|『沒什麼疼癢』。|
|趁食人|做khang-khòe維持生活ê人。|
|無hiah平tiāⁿ|『沒那麼平安安定』。|
|Pháiⁿ tńg-se̍h|Pháiⁿ周轉。|
|吊鼎|『斷炊』。|
|Chhiàⁿ|『雇用』。|