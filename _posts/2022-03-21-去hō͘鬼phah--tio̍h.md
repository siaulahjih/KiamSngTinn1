---

title: 191. 去hō͘鬼phah--tio̍h
author: Siau Lah-jih
date: 2022-03-21
category: chheh
show_chapter: 0
layout: post
toc: true
---
  
## 〈191〉
# 去hō͘鬼phah--tio̍h
>**Khì hō͘ kúi phah--tio̍h**

四工ê新曆元旦假期，老師、學生lóng歇kah爽oaiⁿ-oaiⁿ，初五隔開koh轉來學校，ta̍k-ê笑微微，kan-taⁿ校長1-ê面àu-tu̍h-tu̍h，m̄知無歡喜siáⁿ-mih tāi？

上午八點準時tī辦公室開晨會，行禮後，校長講話：ta̍k-ê gâu早！Kiàn-nā hio̍h-khùn咱tio̍h ài煩惱，四工ê假期，換來學校ê混亂，字紙、pùn-sò、狗屎一大堆--無-打-緊，飲水機ê水道頭ka-la̍uh tī土腳，水放leh chha̍p-chha̍p流，花園hit幾欉酒矸á椰，有兩欉已經斷尾溜，教室門窗開--ê開，破--ê破，ká-ná「去hō͘鬼phah--tio̍h」kāng款，各位老師，恁ê教室hông phah開--ê請giâ手！…」

實在有影教育失敗，學校？家庭？社會？Ná ē有chit款chiah無理性ê少年gín-á，真正有影「去hō͘鬼phah--tio̍h」，全無合情理，講boeh做賊á，教室內ná有siáⁿ thang偷the̍h，ah nā m̄是boeh做賊á，明明樓腳已經有保全，機關安kah好勢好勢，伊mā是想空想縫peh chiūⁿ樓頂，目的to̍h是kan-nā boeh破壞niā-niā。

「去hō͘鬼phah--tio̍h」，是無理性ê行為，咱nā tn̄g tio̍h「去hō͘鬼phah--tio̍h」ê時chūn，tio̍h ài認衰，nā無是ē氣死驗無傷。社會nā siuⁿ chē「去hō͘鬼phah--tio̍h」ê tāi-chì發生，chit-ê社會一定有病，tio̍h ài ùi教育kah治安去想辦法。

### 【註解】

|詞|解說|
|Àu-tu̍h-tu̍h|『臉色很難看』。|
|Kiàn-nā|『每次遇到』。|
|Ka-la̍uh tī土腳|『掉在地上』。|
|Chha̍p-chha̍p流|『一點一滴不停的流』。|

