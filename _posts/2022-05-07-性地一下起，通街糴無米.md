---

title: 237. 性地一下起，通街糴無米
author: Siau Lah-jih
date: 2022-05-07
category: chheh
show_chapter: 0
layout: post
toc: true
---
  
## 〈237〉
# 性地一下起，通街糴無米
>**Sèng-tē chi̍t-ē khí, thong-ke tia̍h bô bí**
 
釋迦佛祖án-ne kā人教示：人生有三毒，貪、瞋、痴，貪是貪名、貪色、貪財、貪食、貪睏，痴是愚戇、愚痴，瞋是瞋恚，講人性地bái。

性地bái ê人，對逆tio̍h ka-tī心意ê tāi-chì，bē-tàng吞忍，tín-tāng-tio̍h to̍h受氣，佛經講：一念瞋心起，八萬障門開。本chiâⁿ好tī好tāi，交陪二三十冬ê朋友，突然間因為一點á意見相tōng-tu̍t，soah來起phùi面phah不睦，枉費數十年ê交情，自án-ne一刀兩斷，chhé！何苦neh？「性地一下起，通街糴無米」，to̍h是chit款ê愚痴，火燒功德林，bô-chhái早前ê感情。Chit款性地ê人，以後siáⁿ人敢kah你交陪neh？

一樣米飼百樣人，人ê個性、趣味、志氣、認知無1-ê相kāng，講話ē投機to̍h是知己、知己數十冬，今á日一句話，一層tāi-chì見解『不一樣』，soah來oan-ke-lô-chè，ta̍k-ê感情phoat-chhe，kám真正算ē hô？Ài知影，人kah人有緣交陪，chit項bē合，iáu有別項ē-tàng做夥，何必為tio̍h一點議論，phah pháiⁿ九十九點ê情份，chit款ê計較有khah輸。

Chhui-sak台文ê朋友，目標lia̍h ho͘準，心情放ho͘輕鬆，tn̄g tio̍h無順ài吞忍，siáⁿ-mih是台文？為siáⁿ-mih tio̍h漢字kah羅馬字lām-leh研究？Boeh講到bat，嘴鬚好phah結，Siau Lah-jih kan-nā知，知影台灣文化失落kah真厲害，nā無趕緊ka救倒--轉-來，到時母語nā消失，boeh哭to̍h無目屎。

台灣hām中國無相kāng，今á日ê台灣，政治自由經濟好，中國iáu是落伍無自由，論起台灣存在真chē漢文化，年久月深隔離發生chiâⁿ chē變化，親像台灣話hām in中國話to̍h差真chē，聲韻、詞類、語法lóng無kāng：風颱kah『颱風』，雞公kah『公雞』(公家)，kā我phah講做『給我打』，hō͘醫生看講『看醫生』，人我考100分--kong！『人家考100分說！』台灣蟹類kúi-nā種，紅chîm、chhi̍h-á、菜蟳、倒退lu，毛蟹、暗公獅、lò-hē-á，北京語kan-nā ē-hiáu講『螃蟹』，人ná ē知影你boeh siáⁿ貨？

為tio̍h chia，nā boeh議論，無hit款性命，講ē合，你我笑hai-hai，講bē來，先講一下大概，m̄-thang起sio-chèⁿ，講一寡氣話，結果「性地一下起，通街糴無米」來收soah，後pái siáⁿ人敢koh kah你研究。


### 【註解】

|詞|解說|
|性地一下起|一下受氣。|
|通街糴無米|Kui街路買無米。|
|貪、瞋、痴|Tham、chin、chhi。|
|瞋恚|Chin-hūi|
|性地bái|脾氣無好。|
|吞忍|Thun-lún。|
|Tín-tāng-tio̍h|『動不動』。|
|Tōng-tu̍t|衝突。|
|Chhé|扯斷。|
|Oan-ke lo-chè|『吵鬧不休』。|
|Phoat-chhe|『意見相左』。|
|Ē hô|『划算』。|
|Lia̍h ho͘準|『鎖定目標』。|
|Lām-leh|『混合』。|
|Sio-chèⁿ|互相爭論。|