---

title: 112. 爸母疼細kiáⁿ，公媽疼大孫
author: Siau Lah-jih
date: 2021-12-22
category: chheh
show_chapter: 0
layout: post
toc: true
---
  
## 〈112〉
# 爸母疼細kiáⁿ，公媽疼大孫
>**Pē-bó thiàⁿ sè-kiáⁿ, kong-má thiàⁿ tōa-sun**
 
父權社會ê特點to̍h是重男輕女，生cha-po͘ kiáⁿ歡喜tang-tang，講是生香爐耳，傳宗接代有望，m̄-nā爸母疼命命，阿公阿媽koh khah疼入心，講伊是阮捧斗--ê，真正疼kah無所不至，hō͘ he無孫thang疼ê老歲á人看kah ē起雞母皮。

公媽疼大孫，這是確確實實ê tāi-chì，古早人看重cha-po͘孫，尤其是看重捧斗ê大孫，he是tiòng-tio̍h中國封建社會ê毒素，siáⁿ-mih大孫財產tio̍h ài分一份，平平是孫，ná ē差hiah chē，莫怪兄弟bē和，叔孫冤家，爸母ê心內，公媽ê疼心都有大細kâi，雖然kiáⁿ孫m̄ káⁿ講--出-來，你kám知影in ê怨妒、慼心、鬱卒khǹg tī心內。「公媽疼大孫」chit款ê思想，當今ê社會m̄-thang koh存在。

「爸母疼細kiáⁿ」，Siau Lah-jih做過人ê爸母siāng了解，無影！無影！實在無影有chit款tāi！Che是誤解，爸母疼kiáⁿ ê心是天生帶來，平平是kiáⁿ，ná ē kan-nā疼hit  ê細漢--ê niā-niā？做人序細ê少年朋友，gín-á兄gín-á姊，Siau Lah-jih來講hō͘恁聽，看有道理a̍h無道理：大kiáⁿ來出世，ta̍k-ê lóng mā惜命命，第二ê koh再來，當然放落大漢育細kiáⁿ，1-ê 1-ê生，khah io mā是hit ê siāng細漢ê gín-á嬰，che是有道理，m̄是爸母thiau-kang boeh疼伊，m̄疼你。你講是m̄是。

「爸母疼細kiáⁿ，公媽疼大孫。」Chit款觀念tio̍h改變chiah合理，大kiáⁿ、細kiáⁿ、khiáu-kiáⁿ、戇kiáⁿ、lóng是kiáⁿ，ta̍k-ê mā tio̍h疼，ta̍k-ê mā tio̍h chhiâⁿ；大孫、ban孫、cha-po͘孫、cha-bó͘孫、lóng是孫，lóng是你ê血脈，ta̍k-ê lóng mā ài ka惜命命，ài ka疼。

### 【註解】

|詞|解說|
|細kiáⁿ|屘á-kiáⁿ，『最小的兒子』。|
|公媽|阿公kah阿媽，祖先。|
|歡喜tang-tang|『高興得不得了』。|
|M̄-nā|不但。|
|Hō͘ he|『給那些』。|
|起雞母皮|『起雞皮疙瘩』。|
|捧斗|人死用斗裝神主牌á，由大孫捧，所以大孫叫做捧斗--ê，莫怪公媽疼大孫。|
|Tiòng-tio̍h|『中了』。|
|大細kâi|『大小個』。|
|慼心|Chheh-sim，怨慼討厭ê心。|
|Gín-á兄gín-á姊|對gín-á客氣ê稱呼。|
|Thiau-kang|故意。|