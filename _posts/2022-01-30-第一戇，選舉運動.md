---

title: 150. 第一戇，選舉運動
author: Siau Lah-jih
date: 2022-01-30
category: chheh
show_chapter: 0
layout: post
toc: true
---
  
## 〈150〉
# 第一戇，選舉運動
>**Tē it gōng, soán-kí ūn-tōng**

選舉到，講選舉，
候選人，siāng鐵齒，
Lóng相信，我ē tiâu。
選戰術，tio̍h抹烏，
白賊話，bóng hau-siâu，
Chhōe空縫，lā ho͘臭。
耳空邊，講無聊，
你粗魯，我kàn-kiāu，
你叫李登輝，我叫阿扁--ê了，
宋楚瑜是孫悟空，謝長廷chit-mái『長紅』。
面頭前，m̄-thang買票，
尻川後，柱á腳隨到，
風聲koh pòng影，法官sa無cháng，
「不了了」，選舉後，好了了。

「第一戇，選舉運動。」實在m̄是烏白講，知識者，人格者，女英雄，博士博，tī法界，教授級，真清流，重量級，一下參選，真夭壽，ang-bó͘-tāi，父kiáⁿ仇，食錢官，包庇案，交陪烏道，提紅包thit-thô，有--ê無--ê，ná像十二月屎桶，盡piàⁿ sià-sì-chèng（卸世眾），一世人ê名聲，án-ne hiàn分明，kám無戇？

Iáu koh有，柱á腳，替人cháu-chông，kha̍p tio̍h官司，tāi-chì bē分明，死你chit-ê道友，恐驚á無人kā你同情，mā是戇。

Nā是為tio̍h咱台灣，為tio̍h咱百姓，堅持民主運動，chit款ê民主鬥士政治家，to̍h m̄是用「第一戇，選舉運動」ē-tàng kā伊笑戇，咱ài kā伊尊敬，用你神聖一票，選hō͘關心台灣文化教育ê英雄。

### 【註解】

|詞|解說|
|Ē-tiâu|Ē當選。|
|Lā ho͘臭|『鬥臭』。|
|Kàn-kiāu|罵粗魯話。|
|宋楚瑜|Sòng-chhó͘-jû。|
|謝長廷|Siā-tiông-têng。|
|『長紅』|Tng-âng。|
|風聲koh pòng影|『繪聲繪影』。|
|Sa無cháng|『找不到原因』。|
|「不了了」|Put-liáu-liáu，『不了了之』。|
|好了了|好liáu-liáu，一切OK。|
|Sià-sì-chèng|落氣hō͘ ta̍k-ê看。|
|Hiàn分明|『全部曝光』。|
