---

title: 195. 錢鹹，siâu黏
author: Siau Lah-jih
date: 2022-03-25
category: chheh
show_chapter: 0
layout: post
toc: true
---
  
## 〈195〉
# 錢鹹，siâu黏
>**Chîⁿ kiâm, siâu liâm**

「人ê阿哥leh開店，阮ê阿哥leh賣鹽；1-pái提錢1-pái唸，鹽館ê錢有khah鹹。」 

Che是民歌四句聯á內底ê 1-pha歌詞，描寫cha-po͘人boeh phāⁿ cha-bó͘，koh m̄甘開錢，hân-san tàng-sng去hō͘人消遣ê褒歌，內面並無hân-san tàng-sng ê字句，kan-nā用鹽ē鹹ê事實，tio̍h真奇妙點出1-ê人hân-san tàng-sng ê個性，實在真gâu寫。

台灣人講tio̍h錢奴才是鹹koh澀，tàng-sng兼hân-san，鹽館teh賣鹽，tī鹽館出入ê銀票當然mā鹹鹹，鹽館ê銀票鹹，其實是人leh鹹，m̄是錢leh鹹，講tio̍h提錢m̄甘tiuh-tiuh，看錢ná性命，tiōng錢ná牛pi，有入無出，chit款人kah勤儉節約ê做法無kâng，節約ê人是tio̍h開m̄免儉，tio̍h儉一定bē phàⁿ khai。鹹koh澀ê錢奴to̍h m̄是án-ne，該儉當然儉，該khai m̄甘付出，看錢ná性命，實在mô͘-no-sâi。

「錢鹹，siâu黏」，後尾句咱kā看做鬥句--ê to̍h好，是無好聽話，當然，boeh罵人錢奴才，pat-á-sái，無可能用好話句。

### 【註解】

|詞|解說|
|Phāⁿ cha-bó͘|『追求女性』。|
|Hân-san tàng-sng|『寒酸吝嗇』。|
|褒歌|Po-koa，『打情罵俏』ê歌。|
|牛pi|牛蜱，形容有入無出。|
|Phàⁿ開|出手大方。|
|Mô͘-no-sâi|無khah-choa̍h，無路用。|
|Siâu|『精液』。|
|Pat-á-sái|『吝嗇鬼』。|
