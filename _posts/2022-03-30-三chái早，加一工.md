---

title: 200. 三chái早，加一工
author: Siau Lah-jih
date: 2022-03-30
category: chheh
show_chapter: 0
layout: post
toc: true
---
  
## 〈200〉
# 三chái早，加一工
>**Saⁿ chái chá, ke chi̍t kang**

社區總體營造是chit-kú tng流行ê口號，文建會有心teh推動，m̄知民間ê配合ē達到siáⁿ-mih程度，營造成績ē有jōa大ê成果，tio̍h ài看以後ê發展--lò͘。

阮祖家崁頂社區，因為理事長蕭萬福先生ê用心投入，配合里長ê推動，做bē少khang-khòe，比論講社區ê水溝清piàⁿ，大路pùn-sò ê清潔，庄頭巷尾空地整理做休閒場所，lóng是發動里民ka-tī出力出錢ka-tī做，蕭理事長án-ne講：過去庄內boeh做一項tāi-chì，lóng tio̍h期待政府補助chiah來做，政府nā無補助也是補助金iáu未落--來，to̍h khǹg leh等待，khǹg leh拋荒，實在m̄ tio̍h，chit-mái咱ài改變觀念，社區是咱ê，ka-tī ê社區ka-tī整理，有補助siāng好，無補助mā boeh做，總講一句，「做落去chiah講」，頂日á申請ê補助款已經--落-來-à，che to̍h是siāng好ê證明。

因為理事長in ê phah-piàⁿ，用心招呼，一口灶一口灶去拜訪，去ko͘-chiâⁿ，頂kó͘月成立ê長青老人bat字班，到chit-kú已經有42人來參加，而且koh讀kah不止á趣味。蕭理事長本人tī加油站teh上班，問伊ná有chiah chē時間來進行chia ê khang-khòe，伊講：阮老爸在生時教我一句話，「三chái早，加一工。」Chit-mái我kā khioh起來用，每早起六點前我to̍h精神，隨時到廟埕、四腳涼亭掃土腳，了後轉去食飯準備上班，nā tn̄g tio̍h休班，to̍h庄頭庄尾chhōe人坐，phò-tāu、泡茶、關心、發現問題，nā有發現tāi-chì，to̍h隨時發落去做，mài講一日ê khang-khòe做jōa chē，kan-nā透早hit chām時間ê工作to̍h做bē少，阮老爸ê話「三chái早，加一工。」實在有道理。
少年--ê！有聽見--無！「三chái早，加一工。」早早起，piàⁿ--落-去，成功一定是咱ê。


### 【註解】

|詞|解說|
|Chit-kú|Chit時chūn。|
|Tng流行|『正當流行』。|
|崁頂|Khám-téng。|
|拋荒|Pha-hng，荒廢。|
|一口灶|一家。|
|ko͘-chiâⁿ|誠懇拜託。|
|Hit chām|『那陣子』。|

