---

title: 107. 圓á食一雙，生kiáⁿ生相公；圓á食一粒，生kiáⁿ生lān-hu̍t
author: Siau Lah-jih
date: 2021-12-17
category: chheh
show_chapter: 0
layout: post
toc: true
---
  
## 〈107〉
# 圓á食一雙，生kiáⁿ生相公；圓á食一粒，生kiáⁿ生lān-hu̍t
>**Îⁿ-á chia̍h chi̍t-siang, seⁿ-kiáⁿ seⁿ siùⁿ-kang; Îⁿ-á chia̍h chi̍t-lia̍p, seⁿ-kiáⁿ seⁿ lān-hu̍t**
 
娶新娘是一層鬧熱、歡喜koh厚禮數ê大tāi-chì，講好話是一項真重要ê齣頭，好話講了nā讚，主人歡頭喜面，講ê人mā有紅包thang趁。

講好話ùi新娘娶入門開始，請出轎、進新娘房、kōaⁿ kiáⁿ孫桶（尾後擔）、食婚酒桌…，lóng ài叫一位好命人講好話，chit句「圓á食一雙，生kiáⁿ生相公；圓á食一粒，生kiáⁿ生lān-hu̍t」ê好話，to̍h是tī新娘房內底，新娘kiáⁿ婿食紅圓講--ê：îⁿ-á chia̍h chi̍t-siang，seⁿ-kiáⁿ seⁿ siùⁿ-kang；îⁿ-á chia̍h chi̍t-lia̍p，seⁿ-kiáⁿ seⁿ lān-hu̍t。

Tī chia，「相公」ài念siùⁿ-kang，生相ê siùⁿ，公母ê kang，lān-hu̍t to̍h是lān核『睾丸』，生cha-po͘-kiáⁿ ê意思--lah，有khah重男輕女--hoⁿh。Siáⁿ-mih是好話，m̄是中狀元，to̍h是財、子、壽，講是俗氣，m̄-kú人人愛ti̍h，kám m̄是？下面加寫幾句做參考：

Kiáⁿ孫桶提koân-koân，生kiáⁿ生孫中狀元。
Kiáⁿ孫桶kōaⁿ過hō͘-tēng，ang-bó͘合和萬事成。
食魚嘴phóe，快做niû-lé。
食魚尾叉，快做ta-ke。
食肉，田園hak chiâⁿ chē甲。
食冬瓜，大發花。（大發財）
食甜豆，ang-bó͘食kah老老老。

### 【註解】

|詞|解說|
|相公|Siòng-kong，siùⁿ-kang。|
|Lān-hu̍t|Lān核，『睪丸』。|
|Kōaⁿ|『提』。|
|愛ti̍h|『喜歡需要』。|
|Hō͘-tēng|戶橂，『門限』。|
|Niû-lé|老母。|
|Hak|『購置』。|
