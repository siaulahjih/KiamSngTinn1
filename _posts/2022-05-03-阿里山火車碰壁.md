---

title: 233. 阿里山火車碰壁
author: Siau Lah-jih
date: 2022-05-03
category: chheh
show_chapter: 0
layout: post
toc: true
---
  
## 〈233〉
# 阿里山火車碰壁
>**A-lí-san hóe-chhia pōng piah**
 
頭1-pái tn̄g tio̍h週休二工，四、五ê朋友相招來去阿里山一暝兩工度假，看櫻花。自從阿里山公路開通後，tio̍h m̄-bat koh坐森林火車chiūⁿ山，chit遍thiau-kang ùi嘉義北門坐全程，回想一下khin-khin khōng-khōng，盤山過嶺nǹg pōng-khang ê滋味。

來到竹崎開始peh山，火車母隨時調翻頭，ùi車廂後壁lu，hū-chhoán！負喘！Khin-lin khōng-lōng！Khin-lin khōng-lōng！Lu到獨立山腳樟腦寮站，火車to̍h開始se̍h圓kho͘-á，nǹg過1-ê pōng-khang後，又koh看tio̍h tú-chiah ê樟腦寮iáu tī原位，m̄知頭ê旅客紛紛議論，ná ē koh斡--倒-轉-來？Ná ē koh斡--倒-轉-來？Se̍h三liàn chiah到獨立山。

畚箕湖是大站，中晝tī-chia食便當，因為歇熱chiah來過，所以無落車thit-thô，歇睏二十分鐘後，機關車繼續推sak未完成ê路程，經過to-lô-ian（多林）、十字路、hē-sian-á，到了第一分道，kui台車越一下方向，soah hō͘車母拖leh lōng，ē記得火車母是一直tī後壁leh sak--ah，是m̄是boeh落山--a？一直拖一直行，最後īⁿ-oaiⁿ一聲擋--leh，二萬坪到--lo͘h！Chia是第二分道，m̄是落山，是boeh往阿里山--lah。

一寡人客感覺怪奇，ki-ki kā-kā hōe未soah，火車又koh起行，chit pái又koh倒退lu，車母tī後尾，chih-chhoangh chih-chhoangh喘無停，無jōa久，「神木到--ah 神木到--ah！」Chia是第三分道，知影阿里山已經tī頂頭，看tio̍h神木心酸酸，無想boeh落車，據在火車koh越向拖leh倒頭行，幾分鐘後總是到了阿里山車頭，m̄是，chia是khah早ê第四分道，時間已經下晡兩點外。

Bat坐過chit段路站ê人to̍h知影，ùi hē-sian-á（屏遮若）到第一分道，車to̍h無法度繼續行，對面看tio̍h--ê是山壁，倒退lu到二萬坪kāng款無法度繼續行，第二ê分道一下pan，轉一ê方向吞到神木，to̍h是第三分道，分道koh pan--一-下，火車to̍h正行，終站to̍h是第四分道，che一進一退，吞來吞去peh山ê路站，to̍h是阿里山出名ê『Z』字型鐵枝á路，「阿里山火車碰壁」，有趣味ê朋友，花季tih-boeh到，請恁趕緊來，sūn-sòa詳細ka體會看māi！Bye！Bye！

### 【註解】

|詞|解說|
|Tn̄g tio̍h|『碰到』。|
|M̄-bat|『不曾』。|
|Chiūⁿ山|上山。|
|Nǹg pōng-khang|『鑽山洞』。|
|調翻頭|Tiàu-hoan-thâu，『向後轉』。|
|Lu|『推』倒退lu，lu頭毛。|
|Se̍h三liàn|『繞了三圈』。|
|Hū-chhoán！負喘！|『火車低擋推進吃力的聲音』。|
|Sak|『推』。|
|分道|Pun-tō，『鐵路分叉掣手』。|
|Hō͘車母拖leh lōng|『讓火車頭拖著奔跑』。|
|Ki-ki kā-kā hōe未soah|『吱吱喳喳討論不休』。|
|據在|Kù-chāi，『任其』。|
|越向|『轉向後面』。|
|車頭|車站，『車頭』：火車母。|
|Bat|『曾經』。|
|Pan|『用手撥動』。|
|吞|『一來一往的前進，有點像蛇那樣緩慢吞食的樣子前進』。|
|正行|向前行。|