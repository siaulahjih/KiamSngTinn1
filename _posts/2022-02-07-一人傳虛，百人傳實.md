---

title: 157. 一人傳虛，百人傳實
author: Siau Lah-jih
date: 2022-02-07
category: chheh
show_chapter: 0
layout: post
toc: true
---
  
## 〈157〉
# 一人傳虛，百人傳實
>**Chi̍t lâng thoân hi, pah lâng thoân si̍t**

選舉另外一種ê戰術to̍h是耳語運動，咬耳á根，講細聲話。候選人ê軍師，指揮官，tio̍h ài chhōe空chhōe縫，siòng準準ùi對方ê致命傷，宣傳伊ê弱點，mài用宣傳車，用講細聲話，放出風聲，製造謠言，hō͘選民kioh是有影，如此如此，這般這般，結果對咱有利ê jú有利，hō͘對方不利ê koh khah不利。

Chit招真好用，因為社會hòⁿ-hiân ê人實在真chē，hèng事--ê，愛講閒話--ê，愛看鬧熱--ê，tī選舉中koh khah明顯，利用chit款免本錢ê放送頭來做無錢ê廣告，得tio̍h「一人傳虛，百人傳實」ê效果，只要軍師看ē出對方ê膨風弱點，「耳語」一下發kàⁿ，一定hō͘伊lia̍h狂。M̄-kú nā lia̍h無適當，hō͘人反攻，傷tio̍h ka-tī，he tio̍h氣死驗無傷。

Chit種「一人傳虛，百人傳實」ê耳語運動，siāng困擾ê是選民，sûi是真，siáng是假，一時soah m̄知boeh án-chóaⁿ分別chit款使弄，hō͘人起悾。過去保密防諜有一句名言：『謠言止於智者』。確實有道理，了解候選人ê做人，平時tio̍h ài注意，tó 1 ê是為民，tó一位是su̍t-á，看in ê選戰步數to̍h知機。

選賢與能，ài靠選民ê本領，目chiu peh ho͘金，m̄-thang hō͘人騙了後，chiah leh喝gêng。 

### 【註解】

|詞|解說|
|耳語|Hīⁿ-gí，講細聲話。|
|Siòng準準|瞄準。|
|Hòⁿ-hiân|喜愛玄奇玄機ê個性。|
|Hèng事--ê|『好惹事者』。|
|使弄|Sái-lōng，『挑撥是非』。|
|Su̍t-á|術á，騙子。|
|Gêng|凝，凝心，懊惱m̄願。|
