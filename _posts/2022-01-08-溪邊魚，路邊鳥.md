---

title: 128. 溪邊魚，路邊鳥
author: Siau Lah-jih
date: 2022-01-08
category: chheh
show_chapter: 0
layout: post
toc: true
---
  
## 〈128〉
# 溪邊魚，路邊鳥
>**Khe-piⁿ hî, lō͘-piⁿ chiáu**

台灣迷信一大堆，有ê hō͘人愚戇使人痴迷，有ê教人道理真kó͘-chui，親像「溪邊魚，路邊鳥。」Chit句俗語to̍h真有道理，án-chóaⁿ講？小聽一下á解說mā無妨。

人，lóng有貪小利ê心理，無錢薰to̍h大嘴吞，khioh-tio̍h錢m̄免還，講是天公疼戇人，boeh hō͘我用。親像chit-mái boeh選舉，送禮特別chē，m̄ ni pe̍h m̄ ni，做你ka收--起-來mài sè-jī，你nā sè-jī，人講你m̄選hō͘伊，十一月二十九進前，人leh笑bún-bún，你leh心頭凝，選舉錢，chiâ叫你m̄敢提去用。

Che to̍h是貪小利，boeh如何根治，咱ê祖公祖媽早to̍h有kā咱教示：溪邊魚，m̄-thang lia̍h，he是水鬼交替boeh siâⁿ你去；路邊鳥，mā m̄好khioh，mô͘-sîn-á tih-boeh chhōa你去thit-thô。講--起-來有khah hàm，m̄-kú chit款ê教示有道理。
咱nā用現代人ê思考角度來講，溪邊魚，可能是被毒殺，無衛生，死tī路邊ê鳥á mā是無清氣，你nā貪小利，落屎吐兼中毒，仙算mā bē-hô，kám m̄是？

做人m̄-thang siáu貪，khah bē食虧，路邊人leh喝場，上等貨teh喝俗賣，a̍h是金光黨激戇人，提金器、新台票來kā你迷，請你千萬m̄-thang中計。

### 【註解】

|詞|解說|
|Kó͘-chui|古錐，可愛兼幼稚。|
|M̄ ni pe̍h m̄ ni|『不拿白不拿』。|
|Mài sè-jī|『不要客氣』。|
|Siâⁿ你去|引誘你去。|
|Mô͘-sîn-á|魔神á。|
|Hàm|過分誇大。|
