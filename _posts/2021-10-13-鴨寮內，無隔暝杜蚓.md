---

title: 043. 鴨寮內，無隔暝杜蚓
author: Siau Lah-jih
date: 2021-10-13
category: chheh
show_chapter: 0
layout: post
toc: true
---
  
## 〈043〉
# 鴨寮內，無隔暝杜蚓
>**Ah-liâu lāi, bô keh mê tō͘-ún**

鴨á大食koh無嫌食，粗糠kiáu糜to̍h ē食kah飽，nā是挖一寡á杜蚓（tō͘-kín-á、tō͘-ún-á）hō͘伊sut（食），包穩ē相搶，鴨寮內，想boeh有隔暝tō͘-ún，he是無可能，mā免siàu想。

有人重食、pān-tōaⁿ做、kut-la̍t iⁿ-iⁿ，現趁á現開，趁了了食了了，叫伊勤儉來chhun存，kah「鴨寮內，無隔暝tō͘-ún」kāng款，免siàu想。Chit款人實在hō͘人想bē-chhun，kám講in m̄知：春天nā無粒積雨來糧，北風nā吹，m̄知boeh án-chóaⁿ渡寒霜。

講tio̍h粒積，是祖公傳--落-來ê叮嚀，m̄-nā教咱tio̍h phah-piàⁿ，koh tio̍h儉錢hak田園，照顧bó͘-kiáⁿ。Siáⁿ知chit-mái ê少年ang-á姐，講phah-piàⁿ有phah-piàⁿ，可惜欠計劃，仙教mā bē chhun-chhia，現趁現消化，有錢to̍h想boeh ka開ho͘ ta，chiah ē快活。

「鴨寮內，無隔暝tō͘-ún。」實在無chhun後。


### 【註解】

|詞|解說|
|大食|食量大。|
|Kiáu糜|攪ám-môai ，『稀飯』。|
|Kut-la̍t iⁿ-iⁿ|『雙關語』，kut-la̍t是認真phah-piàⁿ，iⁿ-iⁿ是睏，kut-la̍t--ni-ni，kut-la̍t iⁿ-iⁿ。|
|現趁á現開|『今天賺今天花』。|
|Chhun存|賰錢，『剩錢』。|
|免siàu想|Bián-siàu-siūⁿ，『別妄想』。|
|想bē-chhun|『想不通』。|
|粒積|一點一滴『積蓄』。|
|Hak|買財產『衣、住、行、傢俱』。|
|Ang-á姐|Ang-á-chiá，翁á bó͘。|
|Bē chhun-chhia|轉變bē過--來。|
|開ho͘ ta|『花得精光』。|
