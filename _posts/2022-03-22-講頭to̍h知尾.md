---

title: 192. 講頭to̍h知尾
author: Siau Lah-jih
date: 2022-03-22
category: chheh
show_chapter: 0
layout: post
toc: true
---
  
## 〈192〉
# 講頭to̍h知尾
>**Kóng thâu to̍h chai bóe**

飼tio̍h戇kiáⁿ爸tio̍h慘，飼tio̍h巧kiáⁿ kám tio̍h歡喜一世人？人有巧氣愚痴，聰明戇直，既然生tio̍h--à，巧--ê tio̍h教育，ham-bān--ê mā tio̍h顧。

有影--lah，生tio̍h智商130，總是比100有khah贏，nā boeh生tio̍h IQ 180，普通爸母tio̍h叫A-niâ，boeh如何栽培chiâⁿ實hō͘人頭殼疼，ah nā生tio̍h IQ 80以下智能不足ê kiáⁿ兒boeh án-chóaⁿ？Kāng款tio̍h kā伊教養kā伊chhiâⁿ，kám ē-sái-chit放leh隨在伊去。

生tio̍h巧kiáⁿ免歡喜，生tio̍h戇kiáⁿ mā免傷悲，你nā生tio̍h hit款「講頭to̍h知尾」ê後生ah是cha-bó͘-kiáⁿ，chiah實在使人歡喜，che是恁前世人修來ê福氣：

阿平--ā！明á載是禮拜日…
阿爸！E-àm我習題to̍h寫好--lah！明á載咱boeh去溪頭thit-thô--ō͘！

阿平--a！明á載是禮拜日…
阿爸！我知，明á載ē專工載你kah阿母去台北chhōe阿伯，放心--lah，我bē去ho͘ bē記得--li-lah！

「講頭to̍h知尾」chiah是有孝ê序細，che是善心kah智慧，nā無，kan-nā巧，巧伊ka-tī，自私自利，m̄知序大輕重，bē-hiáu體貼，飼tio̍h chit款巧kiáⁿ，kan-nā氣to̍h死，khah輸飼tio̍h戇kiáⁿ。

「講頭to̍h知尾」ê人，ē-hiáu替人想，處處受歡迎。

### 【註解】

|詞|解說|
|Chhōe|『尋、找』。|
|Kan-nā巧|『只是聰明』。|



