---

title: 070. Boeh做頂司狗，m̄做下司官
author: Siau Lah-jih
date: 2021-11-10
category: chheh
show_chapter: 0
layout: post
toc: true
---
  
## 〈070〉
# Boeh做頂司狗，m̄做下司官
>**Boeh chò téng-si káu, m̄ chò ē-si koaⁿ**

食頭路人，驚管m̄驚官，管我ē tio̍h，小小烏卒á，我to̍h驚伊ná像雞á-kiáⁿ驚lāi-hio̍h；管我bē tio̍h，koán-thāi-i是將軍a̍h主席。

頂司管下司，鋤頭管畚箕，管人khah贏hông管，boeh管人，siāng好做大官，官大權to̍h大，自然有人來靠倚，一時死忠兼換帖，傍官勢顧門口，tháⁿ-tháⁿ cha̍h-cha̍h，sáng氣koh有thang lia̍h。

下司官無gōa大，boeh做無快活，chia也管，hia mā管，m̄知boeh聽tó一館，siuⁿ嚴傷感情，主管部屬bē和，khang-khòe pháiⁿ做，放輕可，lo-lí lo-so，相爭lo̍k-tô，頂司bē o-ló，嚴重tio̍h記過。Boeh siáⁿ步，án-chóaⁿ chiah好？為tio̍h出頭ê一日，只有暫時吞忍，等到有一工，Nā hō͘我做大官，你to̍h知影。

官場春秋，真正有影「Boeh做頂司狗，m̄做下司官。」


### 【註解】

|詞|解說|
|Lāi-hio̍h|『老鷹』。|
|Hông管|Hō͘人管。|
|換帖|結拜兄弟。|
|傍|Pn̄g。|
|Tháⁿ-tháⁿ cha̍h-cha̍h|Tháⁿ-tháⁿ是巴結，cha̍h-cha̍h是保護。|
|Sáng氣koh有thang lia̍h|出風頭koh有好處。|
|Lo̍k-tô|『開小差』。|

