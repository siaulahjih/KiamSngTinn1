---

title: 051. Tō͘-kâu，háⁿ雞
author: Siau Lah-jih
date: 2021-10-21
category: chheh
show_chapter: 0
layout: post
toc: true
---
  
## 〈051〉
# Tō͘-kâu，háⁿ雞
>**Tō͘-kâu, háⁿ ke**

蟋蟀á（sih-sut-á）有兩種，kui隻烏烏chiâⁿ gâu吼--ê號做烏龍á，色澤黃土色--ê叫tō͘-kâu，gín-á灌tō͘-kâu to̍h是灌chit種tō͘-kâu。

Tō͘-kâu ê腳真gâu跳，時常phut-phut-tiô，雞á看tio̍h m̄敢隨便kā伊啄，出在伊跳，出在伊tiô，到尾á mā是hō͘雞á啄kah死翹翹，無khah-choa̍h。

咱nā出社會，ē bē，ka-tī siāng知，有才情無才情，ka-tī siāng分明，無需要kah人爭，無需要kah人phēng，ē to̍h認真做，mài hiau-pai，mài展你chhèng。Bē to̍h khah認份，認真學，tiām-tiām做，mài khêng-hun，koh khah m̄-thang想boeh chhèng。

Nā是hâm-bān koh m̄認份，khap-bē-tio̍h to̍h boeh展--兩-步-à，he只不過ká-ná像「tō͘-kâu，háⁿ雞」án-ne，hông看破腳手，根本to̍h無siáⁿ-mih路用。

「Tō͘-kâu，háⁿ雞」，siāng m̄好是tī冤家相爭，你nā無好功夫，kan-nā一支嘴，to̍h boeh kā 人péng，歸尾你ē hông phah tāi-seng。



### 【註解】

|詞|解說|
|Háⁿ|『嚇唬』。|
|Tiô|『跳弄』。|
|Ē bē|『會不會』。|
|Phēng|比phēng，比較。|
|Tiām-tiām做|『默默耕耘』。|
|Mài khêng-hun|『不要斤斤計較』。|
|Khap-bē-tio̍h|『動不動』。|
|展--兩-步|『現一下』。|
|Péng|『反面做對』。|
|Hông phah|Hō͘人phah。|
