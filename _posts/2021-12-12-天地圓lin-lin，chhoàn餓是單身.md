---

title: 102. 天地圓lin-lin，chhoàn餓是單身
author: Siau Lah-jih
date: 2021-12-12
category: chheh
show_chapter: 0
layout: post
toc: true
---
  
## 〈102〉
# 天地圓lin-lin，chhoàn餓是單身
>**Thiⁿ-tē îⁿ-lin-lin, chhoàn gō sī toaⁿ-sin**
 
一枝草一點露，天地創造萬物，lóng有賜伊求生ê本事，除非是天災地變，nā無，天地boeh餓死人是無hiah-nī簡單。餓死人bē，餓tó͘（肚）to̍h無thang掛保證，親像m̄做kut-la̍t食hit型ê無業遊民，á是boeh食m̄ tín動，kui日hō-lí-hō-sō，四界hàiⁿ-káu-bó-so ê pān-tōaⁿ仙，to̍h有可能有餓tó͘ ê經驗。

既然一枝草一點露，天bē絕人ê路，thài ē講「天地圓lin-lin，chhoàn餓是單身。」單身漢chit-mái ê時代叫做單身貴族，自由自在，趁錢ka-tī用，今á日往東，明á載往西，無人管無人牽礙，bó͘ m̄娶，kian心boeh做羅漢腳，無bó͘無猴khah快活，nā是無phah算，soah來趁liú-liú（了）開liú-liú ê時chūn，he to̍h有影chhoàn餓是單身--lò͘。

少年--ê，單身貴族是好聽話，該tio̍h娶bó͘ to̍h來娶，m̄-thang驚飼bó͘飼kiáⁿ the責任，bó͘ nā娶，tio̍h ài piàⁿ，一bó͘一業，總是生活，chiah免怨嘆「天地圓lin-lin，串餓是單身」。

### 【註解】

|詞|解說|
|Chhoàn（串）|連貫串通，m̄ to̍h m̄，nā boeh to̍h連sòa來。|
|Hō-lí-hō-sō|『遊手好閒』。|
|四界hàiⁿ-káu-bó-so|『到處遊手好閒』。|
|餓tó͘|『餓肚子』。|
|天地圓lin-lin|用肉眼看，天是圓，地mā是圓，比『天圓地方』ê講法khah實際。|
|Kian心|甘願，寧願。|
