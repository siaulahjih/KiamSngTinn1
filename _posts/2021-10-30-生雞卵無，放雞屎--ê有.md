---

title: 060. 生雞卵無，放雞屎--ê有
author: Siau Lah-jih
date: 2021-10-30
category: chheh
show_chapter: 0
layout: post
toc: true
---
  
## 〈060〉
# 生雞卵無，放雞屎--ê有
>**Seⁿ ke-nn̄g bô, pàng ke-sái--ê ū**

邊--a去！Chia無你ê tāi-chì，「生雞卵無，放雞屎--ê有。」Nā hō͘你chhap--tio̍h包害--ê！

頂面chit句話，可能是老母無閒灶腳leh煮食，gín-á雜chhap，愛摸東摸西，妨害khang-khòe，in母--à m̄-chiah án-ne ka喝走。

Mā有可能是teh hat（喝）人mài吵kiáu（攪），因為見pái nā hō͘伊chhap--tio̍h，tāi-chì to̍h bē順序，細條--ê ē變大條，成事不足，敗事有餘，chhá-ke̍h la̍h-kê（吵、逆、攪），chit款人一向lóng chiâⁿ bē受人歡迎。

親像chit pái國中教材，認bat台灣chit部份，to̍h有一寡chhá-ke̍h la̍h-kê ê人士來關心，soah hō͘本成真單純ê學術物件，變kah chiâⁿ複雜，真正「生雞卵無，放雞屎--ê有」都tio̍h。吵攪（chhá-kiáu）！


### 【註解】

|詞|解說|
|Chhap--tio̍h|接觸參與。|
|包害|『準糟糕』。|
|雜chhap|Cha̍p-chhap，『攪和』。|
|吵kiáu|『攪局』。|
|成事不足，敗事有餘|Sêng-sū put-chiok，pāi-sū iú-û。|

