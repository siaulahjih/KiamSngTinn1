---

title: 111. 大好大敗，無好無bái chiah久長
author: Siau Lah-jih
date: 2021-12-21
category: chheh
show_chapter: 0
layout: post
toc: true
---
  
## 〈111〉
# 大好大敗，無好無bái chiah久長
>**Tōa hó tōa pāi, bô hó bô bái chiah kú-tn̂g**

選舉到--à，候選人開始造勢--lò͘，報紙、新聞piàng-piàng叫，有消息thang刊總是好news，新聞報導ài平正，暫時mài管伊siáⁿ人ē贏，報jú chē jú有人看，引用別人ê消息靠事實，ka-tī ê立場見講mā五花á五花，bē得失人，chiah bē hō͘人抗議，che是事業經營ê策略，「大好大敗，無好無bái chiah久長。」

講選舉報導有khah無合軀，其實chit句俗語mā有人án-ne講，「大好大敗，無好無bái khah常在。」Lóng是講人生道理，做人做事ài了解「中庸」之道，做人ài toan-tiah，做 tāi-chì tio̍h phah-piàⁿ，m̄-thang害人，m̄-thang pān-tōaⁿ，好ê時chūn m̄-thang chhèng-ku，bái ê時chūn m̄-thang人chû-chû，得意出頭，mài hō͘人看你chhèng kah lia̍h bē-tiâu，失敗吞忍，mā m̄好hō͘人看衰siâu，五分á五分，無好á無bái，久久長長，就bē大好大敗，有時歡喜，有時心酸。

總講一句，人生重實際，m̄-thang講人生海海--à，to̍h chhìn-chhìn-chhái-chhái過日，重要--ê是腳踏實地，認真去做，充實ka-tī，mài管伊有名無名hia ê貪心計劃，無peh-koân自然無poa̍h落kē，無享受成功ê chhia-iāⁿ，自然免受失敗ê pháiⁿ名聲。輸贏心頭tiāⁿ，ka-tī ê人生ka-tī piàⁿ。

### 【註解】

|詞|解說|
|五花á五花|『五五波』|
|策略|Chhek-lio̍k。|
|無合軀|衫褲無合穿，比喻比論無合ê意思。|
|中庸|Tiong-iông。|
|Toan-tiah|正經。|
|Pān-tōaⁿ|『懶惰』。|
|Chhèng-ku|Chhiú-chhèng ku-sui，狡怪愛風神kah人pháiⁿ做夥。|
|Chû-chû|『無精打彩』。|
|Peh-koân|『爬高』。|
|Kē|『低』。|
|Chhia-iāⁿ|奢華iāng氣，『奢侈出風頭』。|
|心頭tiāⁿ|內心安定。|
