---

title: 236. 有--ê嫁餅，無--ê賣kiáⁿ
author: Siau Lah-jih
date: 2022-05-06
category: chheh
show_chapter: 0
layout: post
toc: true
---
  
## 〈236〉
# 有--ê嫁餅，無--ê賣kiáⁿ
>**Ū--ê kè piáⁿ, bô--ê bē kiáⁿ**
 
黃老師ê cha-bó͘-kiáⁿ做--人，cha-hng人來送tiāⁿ，今á日請阮食餅，餅實在好食，人一下o-ló，黃老師chiah kā阮講，是thiau-kang去北港一間chiâⁿ出名ê餅店做--ê，一盒ài六百kho͘。

Ŏa！驚死人，一盒六百，學校同事chiâⁿ百ê，koh加in ê親chiâⁿ五十、朋友弟兄，siāng無mā tio̍h百五盒，五六三十，六一六，加三添做九，九萬kho͘ neh！娶1 ê bó͘，kan-nā餅錢tio̍h ài九萬kho͘，ah聘金m̄ tio̍h chiūⁿ百萬，黃老師in kiáⁿ婿一定是有--ê ê人，chit聲黃老師面子有了了--lò͘。

生cha-bó͘-kiáⁿ食大餅，嫁cha-bó͘-kiáⁿ hēng大餅，飼tio̍h cha-bó͘-kiáⁿ siāng希望--ê mā是boeh等chit工，cha-bó͘ gín-á才情，爸母有額，選hit-lō門當戶對ê『金龜婿』，爸母好名聲，聘金回koh kah轎車、樓á厝、家伙。「有--ê嫁餅」， 有，無，kan-nā看禮餅to̍h知輸贏。

Ah nā無--ê boeh án-chóaⁿ？你bat聽人講--bò͘？「用伊ê土，糊伊ê壁」，意思to̍h是將聘金收--落-來，然後提來hak嫁妝，hō͘ cha-bó͘-kiáⁿ做面子笑hai-hai；iáu有一款比無--ê khah厲害，欠人一身債，tú好cha-bó͘-kiáⁿ boeh嫁，機會來，聘金實收，其他--ê男方恁ka-tī排解，「有--ê嫁餅，無--ê賣kiáⁿ」，人ê運命to̍h是chiah-nī無奈。

以上是世俗觀念ê價值觀，chit-mái ê人khah現代，有無不chhiâng-chāi，既然少年--ê有意愛，boeh做親chiâⁿ ta̍k-ê to̍h大概，聘金在阮送，嫁妝在恁hak，有--ê加一寡，無--ê m̄-thang無毛雞假大格，拖一身債。爸母chhiâⁿ kiáⁿ是真苦，ǹg望少年--ê ka-tī phah-piàⁿ khah有前途。

### 【註解】

|詞|解說|
|有--ê|『有錢的人』，有ê『有的人』。|
|Cha-hng|昨日。|
|送tiāⁿ|男方kā女方送聘金。|
|人一下o-ló|『人家一讚美』。|
|Thiau-kang|故意。|
|Chiâⁿ百ê|將近100個。|
|親chiâⁿ五十|親戚。|
|Siāng無|最少。|
|有--ê ê人|富有的人。|
|Chit聲|『這一下子』。|
|Hēng|『喜事時以糕餅粿品分送親情朋友厝邊隔壁』。|
|有額|好額。|
|Kah|置產。|
|有無不chhiâng-chāi|『有無不必論』。|
|做親chiâⁿ|結親戚。|
|大概|『隨便不要太計較』。|
|在阮送|『隨我們送』。|
|Chhiâⁿ kiáⁿ|飼kiáⁿ栽培kiáⁿ。|
