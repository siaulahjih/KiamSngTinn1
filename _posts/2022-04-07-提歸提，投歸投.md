---

title: 207. 提歸提，投歸投
author: Siau Lah-jih
date: 2022-04-07
category: chheh
show_chapter: 0
layout: post
toc: true
---
  
## 〈207〉
# 提歸提，投歸投
>**The̍h kui the̍h, tâu kui tâu**

新曆正月廿四是選舉日，有人真緊張，有人歡喜笑微微。
緊張--ê是候選人，用心計較boeh來選chit-táu，平常時ê佈置，選舉期間ê衝、piàⁿ，一日走十幾公里，一暝睏無兩更，親像poa̍h大kiáu ê投機選舉人，選前ê chit兩、三工，銀票 1-chí 1-chí ka iā--落-去，買有幾票m̄知機，因為有人án-ne宣傳：「提歸提，投歸投」。

Cha-hng轉去庄腳聽1-ê消息，ta̍k家ta̍k戶lóng笑微微，是m̄是歡喜boeh炊粿，等過年？當然是，不過今年特別歡喜，明á載tio̍h boeh選舉，今á日已經有人kā咱chhoân甜粿錢，m̄-nā án-ne生，連hō͘ gín-á teh年ê紅包，人mā kā你準備。你m̄知影--ò͘？一票有人買兩千，siāng少--ê mā有三百，厝內兩、三票to̍h好，koh ē-tàng一空lia̍h三尾，án-ne有jōa chē，免算kan-nā用想--ê tio̍h hō͘人笑微微。老師！你kám無收--tio̍h？
Ah你boeh選hō͘ siáng？

Ah he m̄簡單，「提歸提，投歸投。」阮ka-tī心內已經有主意。

「提人ê錢，定tio̍h ài選hō͘伊」ê良心觀念，kám有影ē改變做「提歸提，投歸投。」Chit款心理？Hō͘人懷疑懷疑，等明á載ê結果to̍h知機。


### 【註解】

|詞|解說|
|Chit-táu|『這一次』。|
|Poa̍h大kiáu|『豪賭』。|
|1-chí 1-chí|一疊一疊。|
|Iā--落去|『撒下去』。|
|Chhoân|準備。|
|Teh年|Teh-nî，『壓歲』。|
|選hō͘ siáng|『選給誰』。|

