---

title: 239. 十二--月tân雷，司公ang姨食kah肥肥肥
author: Siau Lah-jih
date: 2022-05-09
category: chheh
show_chapter: 0
layout: post
toc: true
---
  
## 〈239〉
# 十二--月tân雷，司公ang姨食kah肥肥肥
>**Cha̍p-jī--goe̍h tân-lûi, sai-kong ang-î chia̍h kah hûi-hûi-hûi**
 
是敬畏天，a̍h是台灣人ê祖先lóng是移民，生活本來to̍h bē安穩，不如意時，只好相信，只好相信時也運也命也，風俗流傳到此當今，iáu是四界風水迷信，靠一本通書，1-kâi羅經（lô-keⁿ）to̍h ē-tàng食kah油sé-sé，有人看風水，有人算流年，是m̄是有照準，ta̍k-ê lóng有議論，寧可信其有，m̄-thang鐵齒講無，án-ne心頭khah安穩，m̄-chiah hō͘做仙--ê ê人笑bún-bún。

十二月北風sǹg-sǹg叫，天氣khah ta燥，to̍h是有tang時á有雨水，mā chiâⁿ少tân雷，所以冬天落雨tân雷公，是一種hō͘人怪異ê感覺，其實是天氣無順ê特殊現象。可憐ê台灣人，相信he是大災難ê pháiⁿ吉兆，親像舊年冬尾到chit-kú，天氣一直bē順，m̄是烏寒to̍h是落雨，有時a̍h ē tân雷公，捲螺á風，大風雨，li-li lak-lak一下晡，天光日氣溫突然昇boeh chiâⁿ十度，chit款怪現象，hō͘有歲ê阿公，身體衰lám ê阿媽，chhoah去真chē人，a̍h有民航機失事，a̍h有軍機poa̍h落海，油灌車爆炸，a̍h有thâi人搶劫，ki-ki kô-kô一大堆，lóng hām天象kap做夥，講kah lo-lí-lo-so，套一句現代話，實在『八卦』。

迷信迷信，送死送死，siáⁿ人得tio̍h利，to̍h是司公、ang姨、看地理、相命仙，iáu有一寡非佛非道ê半仙，「十二月tân雷，司公ang姨食kah肥肥肥。」Boeh信m̄信隨在你。


### 【註解】

|詞|解說|
|Tân雷|『打雷』。|
|肥肥肥|Hûi-hûi-hûi。|
|敬畏天|Kèng-ùi thiⁿ。|
|通書|Thong-su，農民曆內黃曆。|
|1-kâi|一個。|
|羅經|Lô-keⁿ，羅盤。|
|流年|Liû-liân，一年ê運途。|
|鐵齒|Thih-khí，死鴨á硬嘴pe。|
|做仙--ê|『泛指江湖術士』。|
|Ta燥|Ta-sò。|
|有tang時á|『有些時候』。|
|Chit-kú|Chit時chūn。|
|捲螺á風|Kńg螺á風，龍捲風。|
|有歲ê阿公|『有歲數的老人家』。|
|衰lám|身體虛弱。|
|Chhoah去|死去。|
|Thâi人|殺人。|
|Ki-ki kô-kô|Lo-lí lo-so。|
|Kap做夥|Lām做夥。|
|送死送死|送終。|
