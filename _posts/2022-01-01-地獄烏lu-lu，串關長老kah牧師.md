---

title: 121. 地獄烏lu-lu，串關長老kah牧師
author: Siau Lah-jih
date: 2022-01-01
category: chheh
show_chapter: 0
layout: post
toc: true
---
  
## 〈121〉
# 地獄烏lu-lu，串關長老kah牧師
>**Tē-ga̍k o͘-lu-lu, chhoàn koaiⁿ tiúⁿ-ló kah bo̍k-su**

長老kah牧師lóng是基督教徒敬重ê長者，道德教理bat真深，約束ka-tī行止真嚴，ē-tàng hō͘教友做模範。

地獄是teh關惡鬼餓鬼ê所在，人tī人間做惡做毒，死後墜落鬼道，phah落十八地獄、阿pi地獄，萬世不能超生。Thài ē「地獄烏lu-lu，串關長老kah牧師」neh？其中必有緣故，大概是長老、牧師做pháiⁿ tāi-chì，騙財騙色，滿嘴仁義道德，耶穌聖經，串做虧心害人行為，人落十八層，伊落十九層，mā無酷刑。

親像án-ne ê長老、牧師，應該無chē，Siau Lah-jih熟似bē少教會ê長老kah牧師，in lóng mā人格koân，有愛心，愛台灣，iáu m̄-bat看過hit款tio̍h關tiàm地獄ê長老kah牧師。

佛教ê慧律法師講--ê，人--mà！Siáⁿ人bē做m̄ tio̍h--去，做m̄ tio̍h--去，nā有改，tio̍h ài原諒--伊。長老kah牧師mā是人做--ê，有tang時á猶原ē tōng突破戒，總是bē-tàng因為一、兩ê á ê pháiⁿ樣，to̍h來牽拖其他ê仁者正義者。

「地獄烏lu-lu，串關長老kah牧師。」只是leh消遣少數ê niáu鼠屎，m̄-thang將chit句話掛tiàm嘴唇皮，án-ne khah bē傷害人。

### 【註解】

|詞|解說|
|阿pi地獄|阿鼻地獄。|
|酷刑|太過分。|
|Bē少|Bē-chió，『不少』。|
|Bē做m̄ tio̍h--去|『不會做錯事』。|
|牽拖|Khan-thoa，牽連。|