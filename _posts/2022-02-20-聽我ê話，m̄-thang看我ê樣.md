---

title: 170. 聽我ê話，m̄-thang看我ê樣
author: Siau Lah-jih
date: 2022-02-20
category: chheh
show_chapter: 0
layout: post
toc: true
---
  
## 〈170〉
# 聽我ê話，m̄-thang看我ê樣
>**Thiaⁿ góa ê ōe, m̄-thang khòaⁿ góa ê iūⁿ**

講有1 ê做司公--ê，對伊ê爸母chiâⁿ不孝，街路thàng-kah庄腳通人知，m̄-kú伊chiâⁿ gâu做司公，念tio̍h經聲韻好koh有照起工，特別嘴水好，o-ló人kiáⁿ孫有孝，甘開甘做功德hō͘序大人；gâu講好話，見講是四句聯，m̄是中狀元to̍h是財子壽，一句mā「有--ò͘！」兩句mā「好！」自án-ne生理真ka-ia̍h，m̄-nā趁司公禮，koh有紅包thang提。

有1-pái，伊擔經講目蓮救母ê故事，伊án-ne一直念：奉勸諸位想看māi，咱ê身軀tó位來，爸母恩情深如海，孝順雙親chiah應該。人講家貧出孝子，sàn人lóng mā khah仁慈，奉待爸母順伊意，bē-hiáu有孝ná精牲。O͘-mih-tō͘-hu̍t！各位人客官，念經是boeh念hō͘ ta̍k-ê聽，好pháiⁿ恁tio̍h注心tiāⁿ，「聽我ê話，m̄-thang看我ê樣。」正經ê話恁tio̍h聽。O͘-mih-tō͘-hu̍t！

頂面講--ê雖然是一層笑話，「聽我ê話，m̄-thang看我ê樣。」Mā是有道理，基督教教人m̄-thang偶像崇拜，to̍h是叫人千萬bē-sái相信1 ê聖人、gâu人ê一切，人無十全十美，教人仁義道德，講ê人本身m̄知有照講照行無？自古來tio̍h「經師易求，人師難chhōe」，崇拜1 ê人，nā boeh好bái lóng照伊ê樣，án-ne包死--ê，佛經講--ê，依法不依人，to̍h是chit ê意思。

「聽我ê話，m̄-thang看我ê樣」，做老師--ê，chit句話bē通--ō͘，為人師表，m̄免一表人才，mā tio̍h食、穿、tòa、行、育、樂，以身作則照步來。

### 【註解】

|詞|解說|
|Thàng-kah|一直通到。|
|通人知|Ta̍k-ê lóng知影。|
|甘開甘做功德|『捨得花錢，捨得做法事』。|
|Ka-ia̍h|真chē。|
|擔經|司公做法事ê 1 ê齣頭。|
|Sàn人|窮人。|
|精牲|禽獸。|
|注心tiāⁿ|心肝lia̍h ho͘在，『有主見』。|
|偶像|Ngó͘-siōng。|
