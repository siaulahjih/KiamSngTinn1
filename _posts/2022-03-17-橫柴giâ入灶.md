---

title: 187. 橫柴giâ入灶
author: Siau Lah-jih
date: 2022-03-17
category: chheh
show_chapter: 0
layout: post
toc: true
---
  
## 〈187〉
# 橫柴giâ入灶
>**Hoâiⁿ-chhâ giâ ji̍p chàu**

Chit-mái ê人三頓煮食，用gá-suh爐，點gá-suh，方便liú-lia̍h，清氣衛生，無像二、三十年前，煮飯、炒菜、hiâⁿ燒水lóng是用灶，灶內闊闊好khǹg柴hiâⁿ火，灶空狹狹，火焰chiah bē phah ka-la̍uh，ē-tàng省真chē柴枝。

因為灶空狹，火柴boeh khǹg入灶內tio̍h ài kō͘ long--ê，nā是坦橫khǹg，一定chhia-poa̍h-péng，m̄是khǹg bē入，to̍h是舞kah一身汗。

做人道理tio̍h照理路直，m̄-thang「橫柴giâ入灶」，「橫柴giâ入灶」ê人定tio̍h無好人緣，雖然得tio̍h一時ê方便利益，長久來看，損失真chē，因為人看人驚，惹起一身pháiⁿ名聲，sòa-lo̍h-khì koh連累tio̍h伊ê bó͘-kiáⁿ（a̍h是ang婿後生）。

有一位議員娘--ā to̍h是án-ne-seⁿ，為tio̍h in厝邊曹太太ê後生，ham-bān讀冊，koh boeh想kah人讀好班，拜託立法委員關說無效，人伊chit-ê縣議員ê議員娘--ā，將曹太太in後生chhōa--leh，來到曹同學ê教室，叫伊桌椅giâ--leh，冊包款--leh tòe我行，tòe我走，咱來去hit間siāng kài好ê明星班，做你ka坐，做你ka讀，「林老師！Chit-ê學生交帶你--ah。」

Chēng án-ne，曹太太in後生tī明星班上課，一切OK好，siáⁿ人講bē-sái--chit。為siáⁿ-mih chit位議員娘--ā ē-tàng來「橫柴giâ入灶」？敢，拗蠻，好膽，m̄驚in祖媽祖公，iáu有學校ê編班內幕伊mā知影，講siáⁿ-mih常態編班，he是leh騙siáu。



### 【註解】

|詞|解說|
|Liú-lia̍h|『俐落』。|
|Hiâⁿ燒水|『燒熱水』。|
|Khǹg柴hiâⁿ火|『放木材燒火』。|
|Phah ka-la̍uh|『掉落損失』。|
|Kō͘ long--ê|『直放進去』。|
|做你ka坐|『儘管坐下』。|
|做你ka讀|『儘管讀你的書』。|
|拗蠻|Áu-bân，『蠻橫』。|
|騙siáu|騙人--ê。|
