---

title: 171. 田嬰nā kat堆，戴笠á穿棕簑
author: Siau Lah-jih
date: 2022-03-01
category: chheh
show_chapter: 0
layout: post
toc: true
---
  
## 〈171〉
# 田嬰nā kat堆，戴笠á穿棕簑
>**Chhân-eⁿ nā kat tui, tì le̍h-á chhēng chang-sui**

人是萬物之靈，靠伊腦智好，運用雙手創造美滿ê人生。Nā論適應環境，先天ê機能，人不如其他動物。

比論講蜜蜂，伊有法度靠日頭ê方向，走chhōe花芳ê源頭；狗蟻chhōe tio̍h餅幼á，有法度通知in ê族群來tàu搬，nā是boeh落雨，伊先知，趕緊徙in ê厝ùi khah koân ê所在來，厲害無厲害。

Boeh知落雨bē落雨，看狗蟻搬siū ē知，看田嬰ê動靜mā ē-sái，咱ê祖公，早tio̍h kā咱講：「田嬰nā kat堆，戴笠á穿棕簑」，想khah早，tòa庄腳，門口埕，溝á岸，田嬰一大拖，四界phu̍h-phu̍h飛，看kah hō͘你目chiu花，in leh kā你講，chiâⁿ實--ê，明á載出門tio̍h ài moa棕簑戴瓜笠。

「田嬰nā kat堆，戴笠á穿棕簑」，chín講hō͘ gín-á聽，in ē講無影，也罕得看tio̍h田嬰ê影，戴瓜笠可能bat，穿棕簑「是saiⁿh？」Boeh說明，欠證明，boeh講hō͘伊bat，真正嘴鬚好phah結。過時ê俗語，mài講也罷！


### 【註解】

|詞|解說|
|餅幼á|『餅乾碎屑』。|
|田嬰|Chhân-eⁿ，『蜻蜓』。|
|Moa|『披』。|
|棕簑|『簑衣』。|
|Bat|『曾經有過』。|
