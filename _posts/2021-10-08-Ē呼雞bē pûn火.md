---

title: 038. Ē呼雞bē pûn火
author: Siau Lah-jih
date: 2021-10-08
category: chheh
show_chapter: 0
layout: post
toc: true
---
  
## 〈038〉
# Ē呼雞bē pûn火
>**Ē kho͘-ke bē pûn-hóe**
  
頂禮拜日，五、六ê「老」朋友相招去鼓山寺peh山，為tio̍h boeh展一下á「老罔老，iáu koh有牽挽」老骨頭，阮選hit條siāng kiā ê細條路，比看siáⁿ人tāi-seng到第一峰ê涼亭。

一聲開始，ta̍k-ke「老馬展鬃」隨時向前衝，真正無認份，lóng想boeh tio̍h第一。大概經過十五、六分鐘了後，有影m̄成猴，真正gâu，chiâu-chiâu peh到涼亭口，先到慢到精差無一分鐘。Chit時chūn，ta̍k-ke m̄-káⁿ坐落歇睏，tiām-tiām khiā leh一直喘，一直拭汗，嘴á開開，牙á ngi-ngi，你看我，我看你，無講半句話，a̍h無爭講siáⁿ人第一名。

「食老bē哺土豆」--ā ho͘ⁿh！食老koh m̄認老，taⁿ m̄ tio̍h koh chhèng看māi--leh，chit pái ê peh山，ta̍k-ke真正peh kah是「ē呼雞bē pûn火」。檢討ê結論：平時ài運動，boeh運動tio̍h節節á來，m̄-thang siuⁿ過磅。

最後小分析--一-下：呼雞án-chóaⁿ kho͘？「咯、ko̍k、咯」to̍h ē-sái--tit，無需要pûn風；ah nā pûn火boeh án-chóaⁿ pûn，tio̍h ài集中一腹khùi，相chiong-chiong對火pûn--落-去，taⁿ連喘都喘bē離--ā，ná有氣力去pûn火--neh！實在有夠喘。

「Ē呼雞bē pûn火」kah『上氣接不上下氣』，tó一句khah好聽，khah有智慧！ 





### 【註解】

|詞|解說|
|呼雞|Kho͘-ke。|
|Pûn火|『用嘴吹熄火花』。|
|牽挽|Khan-bán 、『耐得住長時間的勞累』。|
|Tāi-seng|頭一個。|
|Chiâu-chiâu|全部。|
|牙á ngi-ngi|『露牙傻笑』。|
|爭|Cheⁿ。|
|Taⁿ m̄ tio̍h koh chhèng看māi--leh|『現在何不再展現一下威風？』。|
|一腹khùi|『一股氣流』。|
|相chiong-chiong|『瞄準中心』。|




