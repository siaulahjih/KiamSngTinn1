---

title: 197. Tòe人收，tòe人食
author: Siau Lah-jih
date: 2022-03-27
category: chheh
show_chapter: 0
layout: post
toc: true
---
  
## 〈197〉
# Tòe人收，tòe人食
>**Tòe lâng siu, tòe lâng chia̍h**

Tī冊廚péng tio̍h一張名畫「拾穗」，名家所畫當然súi，看tio̍h chit幅畫，soah引起細漢kah人tī田--裡khioh稻穗á ê回想。

Khioh稻穗是sàn-chhiah-lâng ê專利，為tio̍h pang-chān厝內，利用割稻á期tòe人落田khioh稻穗，割稻á班割到tó，pháiⁿ命gín-á to̍h tòe到tó，khioh一寡ka-la̍uh--落-去ê稻穗，目chiu peh ho͘金，腳手tio̍h mé-chhè chiah khioh有額，因為過去sàn-chhiah-lâng真chē。

Éng過割稻完全是人工，是一項ngē-táu khang-khòe，所以割稻á工一工ài食五頓，chái-khí十點外，nńg-po͘三點外是食點心ê時chūn，割稻á師傅食chhun--ê to̍h是gín-á班ê份，雖然是ám糜á配青菜、鹹tôa-á，對阮sàn-chhiah-lâng來講mā是ná像山珍海味。

日頭tī大人緊張、gín-á歡喜中真緊to̍h落海，收工--lò͘！艱苦ê一日，轉--來去，sūn-sòa hâ一擔稻草hō͘阿母做火柴，chit時好量頭家，好心阿伯特別kā我tàu pa̍k tàu捆，看稻穗siuⁿ少，koh thiau-kang攬一攬來相thiⁿ，因為我siāng古意，bē偷ni。

Chit款ê童年，chit-mái想--起-來有夠酸lam甜，但是nā詳細ka分析--一-下，to̍h ē hō͘人目屎滴，為siáⁿ-mih？「Tòe人收，tòe人食」，tī人田--ni̍h，khioh人ka-la̍uh，食人點心，koh lo人ê物，m̄是貪心，是不得已。

註：Iáu有犁番薯，犁土豆，洘魚池，lóng有艱苦人「Tòe人收，tòe人食」ê現象。番薯kah土豆tio̍h用犁--ê ê時chūn chiah khah有thang khioh，魚池tio̍h ài清池（洘池）ê時chiah ē hō͘人落池內khioh（chhun--ê）。

### 【註解】

|詞|解說|
|Péng-tio̍h|翻tio̍h。|
|拾穗|Si̍p-sūi，khioh稻穗á。|
|Ka-la̍uh|『掉下去的』。|
|Mé-chhè|腳手伶俐『乾淨利落』。|
|Éng過|Éng-kòe，『過去，從前』。|
|Ngē-táu|『吃力辛苦』。|
|食chhun--ê|『吃剩的』。|
|Ám糜á|稀飯。|
|鹹tôa-á|鹹醬菜。|
|Sūn-sòa hâ|順手pa̍k。|
|好量頭家|好心ê地主。|
|Thiau-kang|故意。|
|攬一攬|『抱了一大束』。|
|Bē偷ni|『不會偷拿』。|
|酸lam甜|『酸中帶甜』。|
|Lo人ê物|Khà油人ê物件。|
|洘魚池|Khó hî-tî，漏盡池水lia̍h魚。|

