---

title: 185. 選舉無師傅，用錢買to̍h有
author: Siau Lah-jih
date: 2022-03-15
category: chheh
show_chapter: 0
layout: post
toc: true
---
  
## 〈185〉
# 選舉無師傅，用錢買to̍h有
>**Soán-kí bô sai-hū, iōng chîⁿ bé to̍h ū**

「選舉選舉，選你去死；買票買票，tio̍h ài ho͘選無tio̍h！」

Tī chit-ê「選舉無師傅，用錢買to̍h有」ê惡質選舉文化之下，莫怪連庄腳cha-bó͘人都ē咒出chit款pháiⁿ聽話來。話是有khah粗魯pháiⁿ嘴，m̄-kú反應tio̍h有良心有覺悟ê百姓，長期來對選舉買票ê不滿，mā是真實在。

四十外年前，彰化縣第一kài縣議員選舉，有一位候選人蕭XX，kah Siau Lah-jih kāng姓，牽起來是ka-tī人，所以阮庄內蕭姓宗親lóng boeh支持擁護--伊。有一暗，阮姓蕭--ê ê候選人送來四、五條芎蕉牌ê薰，khǹg tiàm阮人客間á，請ta̍k-ê pok薰，拜託ta̍k-ê選伊一票，當時阮tau是厝邊隔壁ê集會所，每暗lóng有厝邊來chia坐，開講庄--裡大細項tāi-chì，kah參詳明á載田--裡穡頭ê khang-khòe。

暗頭á厝邊隔壁ê親堂開始來報到，阮老爸薰提--leh，一支一支請：拜託拜託，縣議員chiah選hō͘蕭XX--lah hoⁿh！
應該，應該，ka-tī人，koh有薰hō͘咱suh，chiah慷慨，無選伊boeh thài ē-sái。

看tī眼內，ná ē kah我tī冊內讀--ê道理tàu bē來，che無kā阿爸講一下boeh ná ē-sái？

阿爸！人選舉bē-sái請人neh！He叫做『賄賂』，是犯法--ê。
Gín-á人有耳無嘴，你是知che saⁿh？Mài插嘴。
阿爸！你m̄是講讀冊tio̍h ài bat道理，請人pok薰是『賄賂』，冊內有講，阮老師mā有講，阿爸！你nā講án-ne我m̄-bat，我tio̍h無ài去讀冊…
好--lah！好--lah！你chit-ê gín-á--leh！…

有影，明á暗tio̍h無khòaiⁿ tī阮人客間á leh請薰--a。Hit年Siau Lah-jih chiah讀國校四年--ê niâ。

到kah大漢出社會，有選舉權koh參與tio̍h選務工作，看了真chē真詳細，o͘-se買票jú來jú厲害，jú來jú m̄驚人知，送茶kho͘、味素，koh來是現金二十、三十，四五十，1-pái 1-pái起，一百、兩百無算chē，四、五十年來，買票選舉是正常，無買ē tiâu chiah是奇怪。1998年正月底ê鄉鎮長、縣議員選舉，一票無一兩千kho͘大概bē通過，「選舉無師傅，用錢買to̍h有」，自台灣地方自治到taⁿ，無買票選ē tiâu ê候選人有幾ê？敢tǹg胸坎á咒誓講「我無」ê人，大概無幾ê chiah tio̍h。

過年到--à，甜粿錢有人出便便，請ta̍k-ê期待。


### 【註解】

|詞|解說|
|知che saⁿh|『懂個屁』|
|牽起來|『拉關係』。|
|Tàu bē來|『湊不起來』。|
|敢tǹg胸坎á咒誓|『敢拍胸膛發誓』。|

