---

title: 125. 燒hûi--ê食khih，織蓆--ê睏椅
author: Siau Lah-jih
date: 2022-01-05
category: chheh
show_chapter: 0
layout: post
toc: true
---
  
## 〈125〉
# 燒hûi--ê食khih，織蓆--ê睏椅
>**Sio-hûi--ê chia̍h khih, chit-chhio̍h--ê khùn í**

借問1-ê問題：「Siáⁿ人siāng有才調食凍頂ê頭等茶？」
「當然mā是凍頂山ê茶農，無，一斤五、六千kho͘你kám食ē落--去！」

「M̄ tio̍h！M̄ tio̍h！是有錢人a̍h是boeh kâng phô͘ lān-pha ê風神客！」……

「有理！有理！價siàu chiah chē錢，賣來換菜米，飼bó͘ kiáⁿ顧三頓khah合理。」茶農chiah m̄甘食chiah好ê茶青。

Koh問一句話：「落米á龍眼，鳥食ê旺梨siáⁿ人ê？」
我知！我知：「種果子ê人ê，làu-bí-á ka-tī m̄食siáⁿ人boeh？」

「燒hûi--ê食khih，織蓆--ê睏椅。」講了有道理，燒瓷á kah織草蓆ê作穡人，siāng了解做khang-khòe ê輕重，辛辛苦苦，piàⁿ力流汗，boeh趁--幾-ê-錢-à tio̍h ài日kāng暝，一個月mā無thang歇一工，燒瓷、織蓆lóng是為tio̍h生理，厝內ê大細ê生活khah要緊，khih碗khih hûi ka-tī用，boeh睏theⁿ椅、涼椅、椅條lóng ē通，勤儉ê人khah有底，kut-la̍t ê人khah久長。

朋友！該儉tio̍h ài儉，該開mā tio̍h開，m̄-thang死鹹鹹，「燒hûi--ê食khih，織蓆--ê睏椅。」Nā是儉了siuⁿ過磅，ē hō͘人喝悾，khih碗ē傷嘴舌，睏椅ē傷腰肢，mā ē hō͘人phóe-siùⁿ「Thái ē chiah-nī hân-san，chiah-nī牛pi。」

### 【註解】

|詞|解說|
|燒hûi--ê|『燒瓷器的』。|
|食khih|『用缺角的碗吃飯』。|
|Kâng|Kā-lâng。|
|Phô͘ lān-pha|『巴結、奉承』。|
|風神客|愛出風頭、展寶ê人。|
|落米á龍眼|『脫落的龍眼』。|
|鳥食ê旺梨|『被鳥啄到的鳳梨』。|
|Theⁿ椅|『臥椅』。|
|Phóe-siùⁿ|『批評』。|
|牛pi|牛蜱，吸血有入無出。|
|Hân-san|吝嗇（līn-sek）。|
