---

title: 230. 未嫁khǹg田契，嫁了變鼎chhè
author: Siau Lah-jih
date: 2022-04-30
category: chheh
show_chapter: 0
layout: post
toc: true
---
  
## 〈230〉
# 未嫁khǹg田契，嫁了變鼎chhè
>**Bōe kè khǹg chhân-khè, kè liáu pìⁿ tiáⁿ-chhè**

Cha-bó͘乳房是隨身寶，隨時tio̍h ài顧ho͘好；
未成年ê少女胸前，是生長ê時鐘；
大漢ê cha-bó͘ gín-á奶，婷婷玉立，吸引異性；
阿母ê二粒奶，為tio̍h顧tio̍h咱，定定tio̍h ài獻胸前；
阿媽ê老奶脯，是為tio̍h人類生湠，奉獻一生ê證明；
女人ê乳房，ài受tio̍h尊重，ka-tī tio̍h保護，男性tio̍h尊敬。

古早古早，boeh看tio̍h cha-bó͘ gín-á ê胸前m̄是親像chit-mái chiah-nī簡單，khah早ê人受禮教束pa̍k，cha-bó͘人總是khah pì-sù，穿插保守，除了頭、腳手以外，kui身軀tio̍h包kah mi-mi-mi，siáⁿ-mih露背、露肩裝，是無人敢穿，尤其是胸前ê乳房，koh tio̍h束kah平平，bē-tàng hō͘人看出伊ê外形，爸母教伊tio̍h kā ka-tī ê胸前看做是田契hiah-nī重要，隨時ài藏ho͘好，khǹg ho͘密密。

母愛ê偉大to̍h是án-ne，「未嫁khǹg田契」，嫁了kiáⁿ一下生，母性ê光輝發出來，為tio̍h嬰á，為tio̍h細kiáⁿ，伊無惜見笑，乖kiáⁿ抱--leh，鈕á tak開，無論tī厝內，無論tī車頂，無論tī任何公共場所，「嬰á乖乖！Khah緊食！嬰á惜惜！Suh ho͘ tio̍h！」Chim-chim搖，chim-chim念出阿母ê言語，實在tio̍h o-ló，cha-bó͘人ê乳房從án-ne「嫁了變鼎chhè」，雖然無像未嫁進前hiah-nī寶貝，總是伊ê路用已經kah鼎chhè kāng款，嬰á bē-tàng一日無伊。

時代leh變，已經變kah內衫外穿ê流行，但是奉勸咱ê女性朋友，對待ka-tī ê乳房，tio̍h ài有「未嫁khǹg田契，嫁了變鼎chhè」ê觀念，尊重自己，人m̄-chiah ē kā你尊重。

### 【註解】

|詞|解說|
|Khǹg|『存放』。|
|田契|土地所有權狀。|
|鼎chhè|『鍋刷』，以前是用竹á做--ê。|
|婷婷玉立|Têng-têng ge̍k-li̍p。|
|生湠|Seⁿ-thòaⁿ，『繁殖』。|
|Chit-mái chiah-nī|『現在這麼…』…|
|Pì-sù|思想封閉，驚pháiⁿ勢。|
|穿插|Chhēng-chhah，『衣著』。|
|包kah mi-mi-mi|『包得密不通風』。|
|露背、露肩|Lō͘-pōe，lō͘-keng。|
|密密|Ba̍t-ba̍t。|
|Tak開|『單手解開』，tak（觸）。|
|Chim-chim搖|『邊…邊…』搖。|
|Bē-tàng|『不可以』。|
|M̄-chiah|Chiah，『就是因為…』chiah…。|
|Kā你|『對你』，m̄是『給你』。|
