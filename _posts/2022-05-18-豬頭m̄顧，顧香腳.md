---

title: 248. 豬頭m̄顧，顧香腳
author: Siau Lah-jih
date: 2022-05-18
category: chheh
show_chapter: 0
layout: post
toc: true
---
  
## 〈248〉
# 豬頭m̄顧，顧香腳
>**Ti-thâu m̄ kò͘, kò͘ hiuⁿ-kha**
 
Hō-ló話ê「kha」有『腳』kah『下』ê意思，山腳、橋下、樹á腳，戲棚腳á是戲棚下，kiáu腳是『三缺一』ê一腳，灶腳to̍h是廚房，山腳是『山腳下』，稅厝tòa ê人是厝腳，『下面』講下腳，香腳是隨香ê香客，線香無香末ê部份mā叫做香腳，桌腳kah桌下lóng是桌kha，Hō-ló話boeh借漢字書寫表達意思，困難無奈tī-chia。

閒話mài thi̍h，言歸正傳，「豬頭m̄顧，顧香腳」，kah用手指月，月m̄看kan-nā看手ê禪機kāng意思，目標m̄看ho͘清，kan-nā注意過程ê一寡小細節，che to̍h頭尾倒反，失去目的--lò͘！做tāi-chì，目標lia̍h ho͘ tio̍h，觀念tio̍h清楚，方法不過是1 ê手段，m̄-thang死teng-teng，智慧勝過智力，EQ贏過IQ，to̍h bē犯tio̍h「豬頭m̄顧，顧香腳」ê錯誤。

拜豬頭是大禮，序大kau-tài，燒香拜拜，豬頭tio̍h顧ho͘好勢，拜好chiah有thang敬牙槽王，thèng-hāu線香燒到香腳，chiah ē-tàng收soah，siáⁿ知gín-á人條直，顧看香腳，thèng-hāu boeh收，chiah知豬頭去hō͘狗咬（去）。「豬頭m̄顧，顧香腳」，kah豬頭m̄顧，顧鴨母卵有khah無kāng意思。

### 【註解】

|詞|解說|
|Kiáu|Poa̍h-kiáu。|
|稅厝tòa|租厝住。|
|香末|Hiuⁿ-boa̍h。|
|Tī-chia|『在這裡』。|
|閒話mài thi̍h|『閒話不要說太多』。|
|言歸正傳|Giân kui chèng toān。|
|指月|Kí goe̍h。|
|倒反|Tò-péng。|
|M̄-thang死teng-teng|『不可死板板』。|
|敬牙槽王|『打牙祭』。|
|Thèng-hāu|聽候。|
|收soah|結束收起。|
