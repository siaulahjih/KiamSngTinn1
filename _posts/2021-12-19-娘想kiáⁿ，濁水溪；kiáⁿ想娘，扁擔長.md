---

title: 109. 娘想kiáⁿ，濁水溪；kiáⁿ想娘，扁擔長
author: Siau Lah-jih
date: 2021-12-19
category: chheh
show_chapter: 0
layout: post
toc: true
---
  
## 〈109〉
# 娘想kiáⁿ，濁水溪；kiáⁿ想娘，扁擔長
>**Niû siūⁿ kiáⁿ, Lô-chúi-khe, kiáⁿ siūⁿ niû, pùn-taⁿ tn̂g**

濁水溪有gōa長，講起來實在厭氣，Siau Lah-jih mā m̄知影，為siáⁿ-mih？阮老師無kā阮教，阮老爸mā m̄-bat kā阮講--過，boeh thái ē知。Gōa長雖然m̄知，m̄-kú知影伊是ùi合歡山出發，chiah hām陳有蘭溪sio-kap到和社、望鄉、信義、水里，tī二八水（二水）鼻á頭kah清水溪á會合，chiah一直流kah溪州、西螺，最後tī大城、西港附近入海，一路行--來lò-lò長，供給彰化、雲林chit-ê地區田園ê食水，濁水米是siāng出名ê產品，養飼伊管區ê kiáⁿ孫，to̍h親像阿母ê恩情，chiah-nī深，chiah-nī長。Niû想kiáⁿ，kám無影像濁水溪水hiah-nī chē hiah-nī長。

Pùn-taⁿ有gōa長，一米a̍h是三、四尺，伊是taⁿ擔ê扁擔，爸母chhiâⁿ kiáⁿ消責任，責任nā了扁擔to̍h tàn hìⁿ-sak，雞á鳥á飼大隻，ná知扁擔有gōa長？做人序細tio̍h孝順，爸母tàn掉ê扁擔ài khioh起來khǹg，雖然無gōa長，你nā看tio̍h扁擔chiah知爸母栽培咱ê心酸，有孝爸母tio̍h趁時chūn，m̄-thang等到爸母無tī--leh chiah來怨嘆hit句中國話，『子欲養而親不待』，siuⁿ慢--lò͘。

「娘想kiáⁿ，濁水溪；kiáⁿ想娘，扁擔長。」Chit句俗語，本來是『娘想兒，長江水；兒想娘，扁擔長。』想講長江長是真長，m̄-kú tī in中國hit-pêng，也無kā咱致蔭siáⁿ-mih，ná-m̄飲水思源，用咱國ê第一大河來議論khah適合，m̄-chiah ka改做「娘想kiáⁿ，濁水溪；kiáⁿ想娘，扁擔長。」

### 【註解】

|詞|解說|
|厭氣|Iàn-khì，感覺pháiⁿ勢。|
|Boeh thái ē知|『哪裡會知道』。|
|Lò-lò長|『好長好長』。|
|Tàn hìⁿ-sak|『丟掉』。|
|Khioh起來khǹg|『拾起來保存』。|
|無tī--leh|『不在』。|
