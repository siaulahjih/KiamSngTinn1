---

title: 114. 台灣地，好，bē過三代，頭代，鹽、薑、醬、醋，二代，長衫拖土，三代，tǹg田賣租
author: Siau Lah-jih
date: 2021-12-24
category: chheh
show_chapter: 0
layout: post
toc: true
---
  
## 〈114〉
# 台灣地，好，bē過三代，頭代，鹽、薑、醬、醋，二代，長衫拖土，三代，tǹg田賣租
>**Tâi-oân tē, hó, bē-kòe saⁿ-tāi, thâu-tāi, iâm, kiuⁿ, chiùⁿ, chhò͘, jī-tāi, tn̂g-saⁿ thoa-thô͘, saⁿ-tāi, tǹg chhân bē cho͘**
 
台灣實在好所在，天氣和順，水清草綠，好耕作，好趁食，遍地是黃金。

嘉南大平洋，土地肥軟，稻作菜蔬供給全國生活穩；
台灣海峽魚真chē，海墘魚池海產滿四界；
梨山、屏東、高雄到花蓮港，sì-kè lóng有伊特產。
池上飯包ê台東米，kah濁水溪米有tè比；
高山菜蔬、果子、茶，好食好賣m̄是假。
台灣土地實在好，台灣人ta̍k-ê chiok o-ló！

既然o-ló，ná ē有chit句：「台灣地，好，bē過三代，頭代，鹽、薑、醬、醋，二代，長衫拖土，三代，tǹg田賣租。」Chit款tāi？

原因真簡單，過客心態，移民社會ê悲哀，嘴講腳踏實地愛台灣，內心soah來存in中國ê原鄉心懷，人in中國早to̍h無kā咱khǹg心內，講咱台灣男無情女無愛，草bē芳，『花不開』。講mā有影，歷史上台灣、中國早to̍h無牽礙。

台灣人，應該實實在在，腳踏台灣土地，心存台灣情感，kut-la̍t phah-piàⁿ，一代傳過一代，koh ài一代贏過一代，世世代代，chiâⁿ做1-ê hiau-pai ê台灣國chiah ē-sái。

台灣人ê悲哀to̍h是：事事項項lóng是過渡心態，所以好額人bē過三代，第一代sàn kah驚--ì，m̄-chiah辛苦粒積，儉腸neh肚，食飯攪鹽，配薑攪豆油，soah來溢chhiah-sng，phah pháiⁿ胃腸，目的望boeh chhun-chûn；第二代ê kiáⁿ孫m̄知好bái，kan-nā ē-hiáu phah-phún boeh ka khai（錢），到kah第三代只好tǹg田園，賣田園來換飯吞。Chit款ê可憐tāi，一勻koh一勻，一直輪迴無準算。可憐ê台灣人：「台灣地，好，bē過三代，頭代，鹽、薑、醬、醋，二代，長衫拖土，三代，tǹg田賣租。」Chit款tāi自古傳kah chit-kú來，悽慘tāi。

### 【註解】

|詞|解說|
|有tè比|『有得比』。|
|Hiau-pai|Hia-pai，驕傲。|
|溢chhiah-sng|Ek chhiah-sng，『反胃吐酸水』。|
|Chhun-chûn|『儲蓄』。|
|Phah-phún khai|浪費gâu開錢。|
|Tǹg田園|『當掉田園』。|
