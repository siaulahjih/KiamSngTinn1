---

title: 049. 鳥á放出籠
author: Siau Lah-jih
date: 2021-10-19
category: chheh
show_chapter: 0
layout: post
toc: true
---
  
## 〈049〉
# 鳥á放出籠
>**Chiáu-á pàng chhut lang**

Liang！Liang！Liang！「Khiā--khí-lâi，行禮，下課！」鳥á一下放出籠，學生gín-á chông kah kui學校埕，自由快樂，phah球、相jiok、大聲嚷，笑聲滿天phiâⁿ，充滿希望，充滿性命。

鳥á放出籠（lang），phu̍h-phu̍h飛，四界iāⁿ，唱出心內ê歌聲，想起hō͘人關tī鳥lam-á內，失去自由，失去主裁，hit種生活阮無愛。

Gín-á nā是「鳥á放出籠」，in ē歡喜kah笑bún-bún，有自由，ē自在，ta̍k-ê lóng mā好生張；chit時chūn，大人tio̍h指導，教in讀冊、thit-thô tio̍h ài分清楚，m̄-thang hō͘爸母煩惱。Nā是sńg了siuⁿ過份，好pháiⁿ無分，he是ē m̄-chiâⁿ樣，gín-á nā m̄-chiâⁿ樣，做人爸母、老師lóng ài有責任。

Chit-mái ê gín-á實在真可憐，讀冊、補習，補習、讀冊，無有ka-kī ê主張。教學正常化，一喝幾十冬，喝到此當今，爸母、老師iáu一直講是「不得已」。「不得已」，無讀bē-sái--chit，一日到暗厝內讀書，總是mā tio̍h放出籠，四界行行，suh一寡新空氣，sńg一寡趣味。「鳥á放出籠」tio̍h細膩，用一寡心去計劃，用一寡時間來相陪，che chiah是做人爸母，做人老師考慮ê問題。

>做參考：漢字ê困擾＞放出籠（lang），鳥籠（lam）á，竹籠（láng），籠床（lâng-sn̂g），籠（lông）絡。


### 【註解】

|詞|解說|
|放出籠|Pàng-chhut-láng，pàng-chhut-lang。|
|Chông|衝。|
|相jiok|『追逐』。|
|大聲嚷|『大聲喊叫』。|
|滿天phiâⁿ|滿天空。|
|好生張|『長相好看』。|
|Sńg了siuⁿ過份|『玩過了頭』。|
