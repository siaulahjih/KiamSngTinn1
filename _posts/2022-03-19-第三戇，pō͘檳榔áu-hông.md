---

title: 189. 第三戇，pō͘檳榔áu-hông
author: Siau Lah-jih
date: 2022-03-19
category: chheh
show_chapter: 0
layout: post
toc: true
---
  
## 〈189〉
# 第三戇，pō͘檳榔áu-hông
>**Tē saⁿ gōng, pō͘ pun-nn̂g áu-hông**

最近台北縣長蘇貞昌喝boeh掃除敗壞風俗ê色情檳榔，應該phah-pho̍k-á ka o-ló支持，mā期待伊ê成果早一日實現。

Pō͘檳榔是台灣人祖先ê傳統，古早時代檳榔是一種禮物，請人pō͘檳榔是一種禮貌，tī中國南方mā有pō͘檳榔ê習慣，唐帝國ê韓愈to̍h hō͘人尊重做檳榔祖師，可見檳榔文化並m̄是一項pháiⁿ文化。

時代是一日一日leh進步，文明發達ê所在，除了重視科技以外，對環境衛生kah個人身體ê保養，lóng chiâⁿ注重，m̄-chiah有人án-ne供體pō͘檳榔ê人「第三戇，pō͘檳榔áu-hông」，看tio̍h pō͘檳榔ê朋友，檳榔一口一口that入去嘴khang，金錢ê phah-sńg mài論，kan-nā看伊檳榔汁一嘴一嘴phùi落土腳，紅紅烏烏tò͘-tò͘，講pháiⁿ聽實在有sêng吐血áu-hông，講gōa pháiⁿ看to̍h有gōa pháiⁿ看，iáu有pō͘檳榔ê hit支嘴，衛生mài講，kan-nā看頭tio̍h真bái，可惜pō͘檳榔ê giàn頭總是比人ê外表khah重要，m̄-chiah pō͘檳榔ê習慣真oh改。

「第三戇，pō͘檳榔áu-hông」，chit-mái進步到買檳榔khoe cha-bó͘ ê生理mā有人leh做，講做siáⁿ-mih檳榔西施，穿ho͘涼涼肉感肉感siâⁿ人來買檳榔，設計chit款趁食ê人，mā實在chiâⁿ hiau-hēng，為tio̍h趁錢，害人cha-bó͘ gín-á栽，有夠失德。

惡質文化bē堪得留--chit，請各縣市長，學蘇貞昌ê魄力，大家做夥來掃除色情檳榔。



### 【註解】

|詞|解說|
|Phah-pho̍k-á|『鼓掌』。|
|韓愈|Hân-jú。|
|Phùi落土腳|『吐在地上』。|
|Tò͘-tò͘|『沾染』。|
|Áu-hông|嘔吐紅色--ê，to̍h是吐血。|
|看頭|表面上。|
|Giàn頭|『癮頭』。|
|真oh改|真難改。|
|Khoe|Phò-tāu戲弄。|
|Siâⁿ人|引誘。|

