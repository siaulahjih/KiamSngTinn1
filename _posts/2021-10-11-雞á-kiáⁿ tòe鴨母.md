---

title: 041. 雞á-kiáⁿ tòe鴨母
author: Siau Lah-jih
date: 2021-10-11
category: chheh
show_chapter: 0
layout: post
toc: true
---
  
## 〈041〉
# 雞á-kiáⁿ tòe鴨母
>**Ke-á-kiáⁿ tòe ah-bó**

「雞á-kiáⁿ tòe鴨母。」Tòe m̄ tio̍h--去-à-lah！是boeh tòe去溪á底bo̍k-bo̍k泅--hio͘h？

Tī chit ê社會，想boeh kah人piàⁿ名聲、爭地位，tòe tio̍h人ē用得講siāng要緊，有一句俗語án-ne講：一牽成，二好運，三才情。牽成khǹg-tī頭一坎。Chit ê時代，想boeh求取功名，有人牽成總是peh tio̍h khah緊，望boeh人牽成ê朋友，你to̍h ài斟酌，tòe tio̍h人chiah有希望。

有一位朋友，苦學出身，伊ê phah-piàⁿ值得人o-ló，當初時tăⁿ nǹg入去省政府後，伊to̍h對一位姓邱ê大官虎衫á-ki尾khiú tiâu-tiâu，真正有效--neh，人邱大人做到省主席，伊mā高昇到處長--koh。論才情，比chit位朋友khah好--ê iáu真chē，講好運，ná有thang liân-sòa一直peh一直昇，總講一句，to̍h是chit位朋友tòe tio̍h人。

Ah nā tòe m̄ tio̍h人ē án-chóaⁿ？伊to̍h親像「雞á-kiáⁿ tòe鴨母」án-ne，可能ē bo̍k-bo̍k泅，m̄知tī時chiah ē成就。

### 【註解】

|詞|解說|
|Tòe|『跟隨』。|
|Bo̍k-bo̍k泅|『陷入水中起不來』，『陷入苦境』。|
|Tòe tio̍h人|巴結tio̍h人。|
|Khǹg-tī頭一坎|『放在第一位』。|
|Peh tio̍h|升官。|
|Tăⁿ nǹg入|『剛剛鑽進去』。|
|衫á-ki|『衣襟』。|
|Khiú tiâu-tiâu|『緊抓著不放』。|
