---

title: 175. 豬siū m̄值tio̍h狗siū穩
author: Siau Lah-jih
date: 2022-03-05
category: chheh
show_chapter: 0
layout: post
toc: true
---
  
## 〈175〉
# 豬siū m̄值tio̍h狗siū穩
>**Ti siū m̄ ta̍t-tio̍h káu siū ún**

Siū，to̍h是歇睏安眠ê所在，豬睏豬椆，狗睏狗櫥á，豬椆起了大間koh sù-sī，有圍有khàm，chhìn-chhái mā有sêng一間厝，透風落雨m̄免驚，暗時á mā睏khah ē落眠、免驚惶。比狗櫥á贏chē--lò͘。

狗櫥á，koh ná親像lo̍k-tû-á--leh，細細間ná鳥櫥，he是好命狗chiah有thang享受--ê，普通狗是無hit-lō命，普通狗nā有chhu chháu-chhiⁿ，á是chū紙枋thang睏暗，伊to̍h睏kah ka-chōe做好夢。

好是人teh好，khah sù-sī mā m̄值tio̍h阮tau ê爽快koh如意，ka-tī ê厝有ka-tī ê味，gín-á siāng知機，m̄信，試看--leh你to̍h知，chhōa恁tau ê幼gín-á去別人tau過暝看māi，包領一暝到天光？M̄是，是睏落眠床吵kah天boeh光，「豬siū m̄值tio̍h狗siū穩」，實在有影準。

Hit日去畚箕湖，tòa tī畚箕湖大飯店，雖然房間sù-sī清氣，mā是有人睏bē去，睏bē去ê人iáu是chit句話：「豬siū m̄值tio̍h狗siū穩」，in lóng感覺厝內siāng好睏，nā是chit款pháiⁿ癖鼻無改進，是boeh如何雲遊四海，四界為家去thit-thô--leh！

### 【註解】

|詞|解說|
|Lo̍k-tû-á|犯人間，監獄。|
|Chhu chháu-chhiⁿ|『鋪稻草』。|
|Chū|『墊』。|
|Ka-chōe|睏落眠。|

