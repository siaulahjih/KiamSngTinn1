---

title: 227. 龍交龍，鳳交鳳，癮痀--ê交tòng戇
author: Siau Lah-jih
date: 2022-04-27
category: chheh
show_chapter: 0
layout: post
toc: true
---
  
## 〈227〉
# 龍交龍，鳳交鳳，癮痀--ê交tòng戇
>**Liông kau liông, hōng kau hōng, ún-ku--ê kau tòng-gōng**

 
一ê人一生ê生長hām成就，到底是先天重要ah是後天重要，到此當今大概iáu無定論。先天to̍h是leh講遺傳，龍生龍，鳳生鳳，niáu鼠ê kiáⁿ ē phah洞，爸母是siáⁿ款kioh-siàu，子女to̍h成siáⁿ-mih kha-siàu，有其父必有其子，bē hau-siâu--chit；後天ê栽培to̍h是指教育，教育nā成功，人to̍h o-ló龍生龍kiáⁿ，虎生豹兒，教育nā失敗，to̍h怨嘆序細jú讀jú倒nǹg。

教育重身教，以身作則，大人有好模樣，gín-á自然ē看樣，將來大漢自然hām人相親像。除了大人ê好模樣以外，環境影響，gín-á-phōaⁿ相thōa，mā是kài有影響力，俗語講：「龍交龍，鳳交鳳，癮痀--ê交tòng戇。」To̍h是強調環境對個人人格ê影響有jŏa-nī大，比喻講交to̍h好朋友，相招to̍h是boeh讀冊，thit-thô正經ê運動；ah nā是交tio̍h pháiⁿ朋友，m̄是lim to̍h是poa̍h，無to̍h kà車ōng-ōng-oa-oa。交tio̍h好朋友，kā你tàu歡喜免憂愁，nā是不幸交tio̍h pháiⁿ朋友，怨嘆--à！一生烏有。

「龍交龍，鳳交鳳，癮痀--ê交tòng戇。」是知心相交，á是臭味相投，kan-nā看in leh變siáⁿ-mih把戲，to̍h知齣頭。 

### 【註解】

|詞|解說|
|癮痀--ê|『駝背』。|
|Tòng戇|頭垂垂戇樣戇樣。|
|先天|Sian-thian。|
|Kioh-siàu|『角色kak-sek』。|
|Kha-siàu|腳數『角色』。|
|Hau-siâu|欺騙。|
|序細|Sī-sè，兒女、晚輩。|
|倒nǹg|退步，『倒著鑽』。|
|相thōa|互相學習，thōa『學習、練習』。|
|Lim|『飲』酒。|
|Poa̍h|『賭博』。|
|Kà車|比賽騎車緊慢。|
|Ōng-ōng-oa-oa|形容『遊手好閒，言不及義』。|
|Tàu歡喜|做夥歡喜。|
|烏有|O͘-iú。|
|把戲|Pá-hì。|
|齣頭|Chhut-thâu。|