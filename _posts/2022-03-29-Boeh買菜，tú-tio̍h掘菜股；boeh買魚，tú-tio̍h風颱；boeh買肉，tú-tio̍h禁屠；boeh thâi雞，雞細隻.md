---

title: 199. Boeh買菜，tú-tio̍h掘菜股；boeh買魚，tú-tio̍h風颱；boeh買肉，tú-tio̍h禁屠；boeh thâi雞，雞細隻
author: Siau Lah-jih
date: 2022-03-29
category: chheh
show_chapter: 0
layout: post
toc: true
---
  
## 〈199〉
# Boeh買菜，tú-tio̍h掘菜股；boeh買魚，tú-tio̍h風颱；boeh買肉，tú-tio̍h禁屠；boeh thâi雞，雞細隻
>**Boeh bé-chhài, tú-tio̍h ku̍t chhài-kó͘, boeh bé-hî, tú-tio̍h hong-thai, boeh bé-bah, tú-tio̍h kìm-tô͘, boeh thâi-ke, ke sè chiah**

請人客是一項學問，tòa厝內請麻煩koh費氣，chhoân菜色動刀子（to-chí）實在了精神，kui-khì來去大飯店，錢ka開--落-去，省事koh有面子，所以都市人khah慣勢行餐廳。

為tio̍h boeh hō͘人客有賓至如歸ê感覺，每pái招待人客，khah慣勢tòa厝內請，ka-tī煮食總是比較khah有衛生，雖然口味可能kah餐廳bē比--chit。頂日Ottawa轉來ê好朋友真救兄來田中thit-thô，阮tio̍h án-ne ka-tī煮chheⁿ-chhau招待，hō͘伊食kah歡喜kah tak嘴舌。

Chit-mái請人客真方便，ta̍k-ê經濟好，錢水活，山產海味足，ka-tī料理，飯店發落，lóng隨時ē-tàng處理，無像khah早錢無貨缺，tn̄g tio̍h人客來tio̍h煩惱，「阿舅來，雞á lia̍h起來thâi！」He是母舅來chiah有--ê大出手，普通親chiâⁿ，一般朋友做你免想，平常時阮食番薯簽飯配菜脯，今á日貴客來，加煎一粒菜脯卵，炒一盤á鹹魚脯，tio̍h算誠意chheⁿ-chhau--lò͘。Nā tn̄g tio̍h khiû koh儉，hân-san koh愛面子ê主人講boeh請客，款出來--ê是鹹tôa-á，醃瓜、醬筍á kah菜脯，嘴--ni̍h chiah來念套頭：「Beh買菜，tú-tio̍h掘菜股；boeh買魚，tú-tio̍h風颱；boeh買肉，tú-tio̍h禁屠；boeh thâi雞，雞細隻。」實在失禮，chiâⁿ pháiⁿ勢，ta̍k-ê好朋友，誠意食水甜，taⁿ來--ò͘！菜脯根á bóng咬鹹--lah！害你聽有食無，嘴nōa一直倒吞。
其實朋友交陪，相請無論，有菜無菜，chheⁿ-chhau無chheⁿ-chhau，人bē kā你掛心內，誠意siāng要緊，你講是m̄是。

### 【註解】

|詞|解說|
|Chhoân|準備發落。|
|刀子（to-chí）|總舖，『廚子』。|
|Tòa|『在』。|
|Chheⁿ-chhau|腥臊，豐盛ê料理，『大餐』。|
|Khiû|『捨不得』。|
|念套頭|Liām-thò-thâu，踏話頭，話講tī頭前。|
|菜脯根á bóng咬鹹--lah|配鹹配鹹，有鹹tio̍h食ē落飯，『姑且將就吧』。|

