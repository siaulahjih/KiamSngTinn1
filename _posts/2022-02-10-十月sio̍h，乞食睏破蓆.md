---

title: 160. 十月sio̍h，乞食睏破蓆
author: Siau Lah-jih
date: 2022-02-10
category: chheh
show_chapter: 0
layout: post
toc: true
---
  
## 〈160〉
# 十月sio̍h，乞食睏破蓆
>**Cha̍p-goe̍h sio̍h, khit-chia̍h khùn phòa-chhio̍h**

「Sio̍h」chit句台灣話，tī洪惟仁老師ê「台灣哲諺典」內講kah chiâⁿ詳細：流腳sio̍h，流手sio̍h，to̍h是腳底手底流汗；gín-á一直sio̍h--去，是講gín-á飼kah一直bái--去；旺梨熱--人出產--ê，叫做正頭á，nā是十月生--ê叫做sio̍h梨，頂禮拜外甥á送來兩粒旺梨，講是「sio̍h-á」，khah無hiah好食。

Ah十月sio̍h是teh講siáⁿ-mih？十月sio̍h to̍h是親像今年ê天氣án-ne，十月初八立冬to̍h已經過去chiâⁿ半kó͘月，天氣卻是kah六、七月á kāng款hiah燒熱，寒露、霜降ê節氣ká-ná是講假--ê，1-sut-á涼冷ê感覺都無，十月sio̍h，簡單講to̍h是『十月小陽春』，tn̄g tio̍h『秋老虎』lah！十月sio̍h ê天氣，特別是中晝後á，教tio̍h冊to̍h一直想boeh睏，連學生gín-á mā是kāng款，電風一直紡無歇，目chiu ta̍k-ê sa-bui sa-bui。
「十月sio̍h，乞食睏破蓆。」連乞食to̍h無想boeh出門分錢，何況（hô-hóng）chia ê好命gín-á，ná有精神聽老師教冊。Siāng好提神ê祕訣，「上體育課！Ŏa！Phah球thit-thô，老師！阮kā你「o-ló！」

### 【註解】

|詞|解說|
|Chiâⁿ半kó͘月|『快要半個月』。|
|紡無歇|『轉不停』。|
|Sa-bui sa-bui|『有睡意，眼睛睜不開』、『睡眼惺忪』。|