---

title: 146. 一代表，兩代表，三代無了了；一代親，兩代親，三代m̄-bat了了
author: Siau Lah-jih
date: 2022-01-26
category: chheh
show_chapter: 0
layout: post
toc: true
---
  
## 〈146〉
# 一代表，兩代表，三代無了了；一代親，兩代親，三代m̄-bat了了
>**Chi̍t tāi piáu, nn̄g tāi piáu, saⁿ tāi bô liáu-liáu; Chi̍t tāi chhin, nn̄g tāi chhin, saⁿ tāi m̄-bat liáu-liáu**
 
厝邊莊老師入厝請人客，宴席中無疑誤tn̄g tio̍h表姪á（三姑ê孫），chiâⁿ歡喜，雖然tòa-tī隔壁鄉，因為無siáⁿ-mih機會，soah真久無來往，無見面。

飯後請in兄弟來厝--裡泡茶，kā in講ta̍k-ê tio̍h khah捷聯絡--leh，nā無有影ē「一代親，兩代親，三代無了了。」想起細漢，每pái三姑nā轉來，lóng ē chhōa大表姪á tàu陣，因為表姪kah我同年，是chiâⁿ好ê thit-thô伴，感覺足有親。日子leh過chiâⁿ緊，ta̍k-ê大人了後，士農工商無閒chhih-chhih，soah khah無來去，尤其表兄過往，koh khah無接觸，早幾年阿伯阿爸iáu tī--leh，表兄in lóng ē借講boeh看阿舅，利用年節á來行行看看--leh，ah chit-mái老--ê 1-ê 1-ê去--lò͘，少年--ê koh bē-hiáu boeh相chhōe，確實有影ē「一代親，兩代親，三代m̄-bat了了。」

M̄信，thèng-hāu有親chiâⁿ鬧熱ê時chūn，親chiâⁿ五十chiâu到ê時，一定有真chē你m̄-bat我，我m̄-bat你ê遺憾。工商社會，人情淡薄，che是siāng kài看ē出來ê所在。

### 【註解】

|詞|解說|
|無疑誤tn̄g tio̍h|無意中tú tio̍h。|
|過往|Kòe-óng，『去世』。|
|Iáu tī--leh|『還在世』。|
|Thèng-hāu|聽候，等候。|
|遺憾|Ûi-hām。|
