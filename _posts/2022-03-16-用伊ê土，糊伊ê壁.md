---

title: 186. 用伊ê土，糊伊ê壁
author: Siau Lah-jih
date: 2022-03-16
category: chheh
show_chapter: 0
layout: post
toc: true
---
  
## 〈186〉
# 用伊ê土，糊伊ê壁
>**Iōng i ê thô͘, kô͘ i ê piah**

Hit日利用歇睏時間，khah緊去銀行la̍p一條稅，tú-chhiāng tn̄g tio̍h楊太太：

「Khah講mā恁做老師--ê，又koh去銀行寄錢--ā！」

「無--lah！Ká好空，a̍h有hit-lō量siōng錢thang好寄銀行，生食都無夠，ná有thang曝koaⁿ。」

「Taⁿ兩老--ê leh趁，cha-bó͘-kiáⁿ mā leh tàu趁，1-kó͘月m̄ leh chhun十外萬。」

「免歡喜--ò͘，cha-bó͘-kiáⁿ是別人ê，liâm-mī tio̍h嫁--人，ka-tī趁ka-tī做嫁妝，咱也無leh ka the̍h來用。」

「Hiŏ！嫁妝ka-tī chhôan，到時無kah--一-兩-百-萬à kám ē通過。」

「Boeh thái-thó有hiah-chē錢thang ho͘伊，到時--ò͘，人講「用伊ê土，糊伊ê壁」mā是ē準過，siáⁿ-mih時代--ā，栽培in讀冊食頭路，to̍h是siāng好ê嫁妝，聘金來聘金回mā好，將聘金ka買寡物件做嫁妝mā可以，到時nā有chhun現金，the̍h chi̍t-kóa ho͘--伊，無tio̍h thèng-hāu後pái退休金nā領chiah來補，chín chiah無leh ka煩惱hiah-chē。」

「Án-ne m̄是「用伊ê土，糊伊ê壁」--lah！人講--ê「用伊ê土，糊伊ê壁」是用聘金來chhôan嫁妝，無boeh了錢嫁cha-bó͘-kiáⁿ ê意思。嫁cha-bó͘-kiáⁿ，無趁都leh慘--à，koh tio̍h了嫁妝，無leh戇ko̍h。老師！你hit種kah嫁妝ê辦法叫做分期付款--lah！哈哈！」




### 【註解】

|詞|解說|
|Tú-chhiāng tn̄g tio̍h|『剛好遇到』。|
|Ká好空|『哪有那麼好的事』。|
|量siōng錢|『多餘的錢』。|
|Chhun|存餘。|
|Ka-tī chhôan|Ka-tī準備。|
|Kah|『陪嫁』。|
|Boeh thái-thó有|『哪兒有』。|
|The̍h chi̍t-kóa ho͘--伊|『拿一些給他』。|
