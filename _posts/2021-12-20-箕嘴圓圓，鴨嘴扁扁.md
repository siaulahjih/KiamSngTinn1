---

title: 110. 箕嘴圓圓，鴨嘴扁扁
author: Siau Lah-jih
date: 2021-12-20
category: chheh
show_chapter: 0
layout: post
toc: true
---
  
## 〈110〉
# 箕嘴圓圓，鴨嘴扁扁
>**Ki-chhùi îⁿ-îⁿ, ah-chhùi píⁿ-píⁿ**
 
畚箕嘴像彎弓型，講做圓圓，有khah無合，實在chiah半圓形niâ-niâ，（tio̍h注意，m̄是畚斗á--ō͘，畚斗á嘴平平。）厚話ê人，嘴形mā圓圓，厚話厚屎愛講--人（ê尻川後話）。

人，無leh講話時嘴形自然溫順，nā是講m̄ tio̍h話，去hông hat、去hông tu̍h ê時chūn，一時ha̍p嘴無話thang應，kài-sêng鴨嘴扁扁hit款型，面á hng-hng，見笑、衰siâu to̍h tī chit-ê時chūn，siáng叫你厚話hèng-thi̍h愛議論。

Gâu講話並m̄是pháiⁿ tāi-chì，有話tio̍h ài講，有理tio̍h ài論，siāng驚是講話無按情理，thiau-kang chhōe人空縫，講人長短，害人冤家相phah，真正害死人。Gâu講話ê朋友tio̍h ài修養，千萬m̄-thang靠勢你一支畚箕嘴圓圓，kan-nā boeh講--人，nā hông tu̍h-lo̍h-khì到底，你是ē箕嘴變鴨嘴，扁扁bē講話。

有一種人，電視頂看siāng chē，伊生成愛講--人，講kah嘴角全pho iáu是繼續leh tín動，有理無理hō͘咱tī電視前氣kah giōng boeh死，辯論ê hit-pêng根據人情道理兼法律規矩，辯kah hō͘伊走bē離，人伊面á笑笑，人激皮皮，管你道理不道理，我khan-ná boeh叫我ê鴨嘴ah、ah、ah、ah講hō͘伊變圓。親像chit款ê khiā諍王，mài chhap--伊。

>**「箕嘴圓圓，鴨嘴扁扁」kah「雞嘴尖尖，鴨嘴扁扁」kāng款意思。**

### 【註解】

|詞|解說|
|Hông hat、hông tu̍h|『被人喝住，反駁』。|
|Ha̍p嘴|『閉嘴』。|
|Kài-sêng|『非常像』。|
|面á hng-hng|『面無表情』。|
|衰siâu|Soe-siâu，『倒霉』。|
|厚話hèng-thi̍h|『多嘴愛講話』。|
|Thiau-kang chhōe人空縫|『故意找人的缺點漏洞』。|
|激皮皮|Kek-phî-phî，『面皮裝得厚厚的』。|
|Khan-ná boeh|『偏偏要』。|
|Khiā諍王|Khiā-chèⁿ-ông，『抬槓大王』。|
|Mài chhap--伊|『別理他』。|