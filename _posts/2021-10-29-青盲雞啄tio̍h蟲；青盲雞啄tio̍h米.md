---

title: 059. 青盲雞啄tio̍h蟲；青盲雞啄tio̍h米
author: Siau Lah-jih
date: 2021-10-29
category: chheh
show_chapter: 0
layout: post
toc: true
---
  
## 〈059〉
# 青盲雞啄tio̍h蟲；青盲雞啄tio̍h米
>**Chheⁿ-mê ke tok tio̍h thâng; Chheⁿ-mê ke tok tio̍h bí**

三分天註定，七分靠phah-piàⁿ，人生在世，iáu是kut-la̍t認真ê人khah贏。Siáⁿ-mih是天註定？M̄是爸公致蔭、爸母生成，to̍h是一時好運tú--tio̍h niā-niā，親像青盲雞啄tio̍h米，ah是青盲貓pōng tio̍h死niáu鼠án-ne，he kám是認真phah-piàⁿ？

Nā是「青盲雞啄tio̍h蟲」，好運一直來，好是好，mā無需要chhia-iāⁿ hiau-pai，做雞ài chhéng，做人tio̍h péng，七分靠phah-piàⁿ ê成績chiah是實在。

有人成功得tio̍h o-ló，伊講he是「青盲雞啄tio̍h蟲」pōng--tio̍h-ê，咱tio̍h相信人是客氣話，因為成功ê進前，伊是gŏa-nī phah-piàⁿ去做。

Ah nā是簽牌支算數字，hiông-hiông去得tio̍h財利，che chiah是真正「青盲雞啄tio̍h米」，無siáⁿ-mih稀罕，咱千萬m̄-thang kioh是天公leh疼惜ka-tī，nā有chit款ê迷信，苦果是食bē離。


### 【註解】

|詞|解說|
|爸公致蔭|祖先產業幫忙。|
|Pōng tio̍h|『碰到』。|
|Chhia-iāⁿ hiau-pai|風神驕傲。|
|簽牌支算數字|簽大家樂六合彩。|

