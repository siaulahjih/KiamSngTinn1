---

title: 133. 敢趁、敢了
author: Siau Lah-jih
date: 2022-01-13
category: chheh
show_chapter: 0
layout: post
toc: true
---
  
## 〈133〉
# 敢趁、敢了
>**Káⁿ thàn, káⁿ liáu**

人講生理kiáⁿ oh生，實在無烏白講，做生理ài靠一支嘴，『老王賣瓜，自賣自誇。』Bē甜講ē甜，ē澀講bē澀，一斤百五，kā你偷一兩，減算你十kho͘銀，賣--ē有趁，買--è感覺真sio̍k，真正賣bē出去，tú-chiah賣十kho͘，chit-mái喝五kho͘，免！koh kā lí減--二-kho͘，俗俗á賣，生理人「敢趁、敢了。」消費者tio̍h ài俗物食破家，一貨車，一時á賣了了。
童叟無欺，不二價，chit款ê生理做法有khah少，多數ê生理lóng是時機頭利純lia̍h koân-koân，ē趁盡量趁，時機nā過，boeh削chiah來削，跳樓價，一折兩折喝sio̍k賣，tòng-chò貨底，chhìn-chhái to̍h ka賣，換現金thang開展khah好勢。Che to̍h是生理人ê生理計。

做生理tòa有淡薄á投機心理，ē趁to̍h ka趁，計劃tī頭前，to̍h是了錢mā笑笑，poa̍h股票炒股市ê投機者，應該mā ài有chit款準備，ē趁贏來khai，hak財產，買新厝，bē趁tio̍h ài慢慢á等，a̍h是了錢chhiáⁿ人教，學知識，無定tio̍h擋免jōa久，『漲停板』又koh是你ê份。你nā無chit款認份，千萬tio̍h m̄-thang kah人sńg。

### 【註解】

|詞|解說|
|童叟無欺|Tông-só͘-bô-khi。|
|時機頭|『剛賣的時候』。|
|利純|Lī-sûn。|
|削|Siah，削價。|
|Tòa有|帶有。|