---

title: 152. 一名透京城
author: Siau Lah-jih
date: 2022-02-02
category: chheh
show_chapter: 0
layout: post
toc: true
---
  
## 〈152〉
# 一名透京城
>**Chi̍t miâ thàu kiaⁿ-siâⁿ**

Chín， chiâ siāng chhèng？「謝長廷」，siáng ê嘴siāng lāi？，阿長--ê siāng厲害。

白曉燕ê命案，造成社會ê轟動不安，殺人ê魔王林春生、高天民已經畏罪自殺，siáⁿ知iáu未lia̍h--tio̍h ê陳進興，soah來劫持南非ê外交官武官卓茂奇in chi̍t-ke-lâng做為人質，惹起警察ê緊張pháiⁿ處理，強攻入去也m̄是，放leh拖時間mā m̄是好辦法，時間一點鐘一點鐘過，透過電話kah伊ûn-ûn-á說，liâm-mī講警察ê pháiⁿ話，liâm-mī講做案ê經過，koh親像一齣偵探電影，驚險刺激，一幕一幕一直過。

電視前ê觀眾，看kah giōng boeh bē喘氣，有人關心人質ê安全，聽tio̍h銃聲，煩惱kah目屎滴；有人批評警方ê辦案，ná ē chiah ham-bān，不滿情緒kàn kah phih，siāng無慈悲--ê to̍h是看kah笑hi-hi。In kám知影辦案ê當事者是gōa緊張，án-ne也m̄是，án--ne a̍h m̄是，心內煩惱kah tih-boeh死，人質是外交官，保護無好，恐驚ē惹起麻煩，陳進興koh是十惡不赦ê兇犯，實在進退兩難。

好ka-chài，出現一位救命星，m̄驚死，空手hò͘蝦入去現場kah兇犯面見面，伊用情、理、法，thàu-lām宗教ê力量，講kah hō͘陳進興聽ē --落-去，落尾甘願棄械投降tòe in出來，hit位英雄謝長廷自án-ne「一名透京城」，全國ê人thong知影，chhèng kah lia̍h bē-tiâu。

### 【註解】

|詞|解說|
|一名|一下出名。|
|Chhèng|Hiâ-pai出名。|
|白曉燕|Pe̍h-hiáu-iàn。|
|畏罪|Ùi-chōe。|
|劫持|Kiap-chhî。|
|Ûn-ûn-á|『慢慢的』。|
|情緒|Chêng-sū。|
|Kàn kah phih|粗話詈罵。|
|空手hò͘蝦|雙手空空。|
|Thàu-lām|『摻雜著』。|
|棄械投降|Khì-hâi-tâu-hâng。|
|Thong知影|Lóng總知影。|
|Án-ne也m̄是，án--ne a̍h m̄是|是講話ê khùi-kháu。|

