---

title: 119. 半路折扁擔
author: Siau Lah-jih
date: 2021-12-29
category: chheh
show_chapter: 0
layout: post
toc: true
---
  
## 〈119〉
# 半路折扁擔
>**Pòaⁿ-lō͘ chi̍h pùn-taⁿ**
 
「半路折扁擔。」Kài liân-hôe，ang-bó͘結緣，望boeh百年做夥，chhiâⁿ kiáⁿ抱孫，無煩無惱一世人。無疑一場幻夢變成空，一家一業ê擔頭，本成兩人相thīn saⁿ-kap做陣行，m̄是你擔、我擔、to̍h是雙人扛leh行，taⁿ，人生路途行kah chhun一半，你soah來放我先行，放我一人是boeh án-chóaⁿ kng，boeh án-chóaⁿ行，一擔重khôai-khôai，無擔mā bē-sái（soah--得）。Ang-bó͘ bē-tàng白頭偕老，soah來「半路折扁擔。」有影可憐tāi。 

另外一說：
「半路折扁擔。」Ná m̄繼續行，繼續piàⁿ，做tāi-chì做事業，有頭有尾認真kut-la̍t，m̄ chiah知輸贏。你taⁿ做kah chhun一半，to̍h來「半路折扁擔。」Kám bē無彩進前ê血汗，少年人，做khang-khòe m̄ tio̍h ài tam輸贏，順事當然真好，tn̄g tio̍h pháiⁿ做，mā tio̍h堅持--落-去，想辦法，突破現狀，突破阻礙koh再piàⁿ，án-ne m̄-chiah tio̍h，到尾á一定是你贏。Nā是kha̍p bē tio̍h to̍h「半路折扁擔。」M̄ koh piàⁿ，án-ne boeh án-chóaⁿ kah人講是cha-po͘-kiáⁿ！

### 【註解】

|詞|解說|
|Kài liân-hôe|非常可憐。|
|擔頭|負擔。|
|相thīn saⁿ-kap|Sio-thīn saⁿ-kap，互相tàu幫忙。|
|扛|Kng。|
|Chhun一半|『剩一半』。|
|重khôai-khôai|『重得不得了』。|
|Bē-sái|『使不得，不可以』。|
|白頭偕老|Pe̍k-thiô kai-ló。|
|無彩進前ê血汗|『可惜前面的努力』。|
|Tam輸贏|擔輸贏，敢做敢擔當。|