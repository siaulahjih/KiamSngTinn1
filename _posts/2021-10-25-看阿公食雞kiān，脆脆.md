---

title: 055. 看阿公食雞kiān，脆脆
author: Siau Lah-jih
date: 2021-10-25
category: chheh
show_chapter: 0
layout: post
toc: true
---
  
## 〈055〉
# 看阿公食雞kiān，脆脆
>**Khòaⁿ a-kong chia̍h ke-kiān, chhè-chhè**

Ló͘肉飯一碗，koh來一ê下水湯，雞肝kiān-á煮薑絲，雞肝ài軟，雞kiān ài chhè，chit款滋味，利口koh合味，是正港台灣人ê氣味。

「看阿公食雞kiān，實在有影chhè！」講chit款話ê人，你bat siáⁿ-mih貨，雞kiān好食是好食，m̄-kú全全筋，阮老歲á kám哺ē loeh（落去）。

有影都tio̍h，雞kiān雖然好食chhè-chhè，可惜有筋，老人無牙實在哺bē loeh，少年人，你ná知老歲á人ê輕重，哺雞kiān實在無輕鬆。

萬萬事項，事事萬項，無內行，án-chóaⁿ講都無彩工，做tāi-chì，nā無兩步七--à，是boeh如何做ē過工。咱nā無內行，to̍h m̄-thang看人無夠重，隔行如隔山，siāng好尊重人，「看阿公食雞kiān，脆脆。」看是簡單，實在pháiⁿ-pháng。

『做參考』：北京語ê『脆脆』kah台語ê 「chhè-chhè」有tang時á無相kāng，請你斟酌食物件時感覺看māi--leh。


### 【註解】

|詞|解說|
|雞kiān|『雞的胃囊』。|
|Chhè|『脆』。|
|無兩步七--à|『沒兩把刷子』。|
|做ē過工|完成一工ê  khang-khòe量。|
|Pháiⁿ-pháng|Pháiⁿ紡，無好做。|

