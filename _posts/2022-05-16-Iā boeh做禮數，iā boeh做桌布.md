---

title: 246. Iā boeh做禮數，iā boeh做桌布
author: Siau Lah-jih
date: 2022-05-16
category: chheh
show_chapter: 0
layout: post
toc: true
---
  
## 〈246〉
# Iā boeh做禮數，iā boeh做桌布
>**Iā boeh chò lé-sò͘, iā boeh chò toh-pò͘**

四十外年前，Siau Lah-jih讀國校ê時代，講tio̍h穿，m̄是無thang穿，to̍h是chhìn-chhìn chhái-chhái。Che m̄是儉，是戰後經濟蕭條，布料真缺，大部分ê庄腳人，cha-po͘人穿白布染色，染做烏色、藍色、狗屎色，khah bē烏，有thang穿tio̍h bē-bái--à，cha-bó͘ gín-á愛súi，mā是kan-nā有粗布花á衫，nā是白pah-éng a̍h是府綢chit種好布料，做成衫á褲是boeh出外、鬧熱時thang好穿--ê，to̍h是khah有ê人，平常時mā是khǹg-tī衫á櫥leh閒m̄甘穿。大部份ê庄腳人罕得有一領好衫褲，水雞皮á。

人講「Iā boeh做禮數，iā boeh做桌布。」Chit款見笑ê穿插，to̍h是講總--à共--ā單單一軀衫ê sàn-chhiah人，chit款sàn-chhiah，講起來少年人實在無法度thang了解，精差四、五十冬，經濟ê進步有夠驚人，chit-mái ê人，siáⁿ-mih春夏秋冬，四季ê穿插lóng mā tio̍h無相kāng，thái ē有人boeh做客hō͘人請也chit軀，平常時作穡也chit軀？Nā是有人「Thâi狗iā chit軀，拜神iā chit軀」，he是無注重身穿，無重禮節ê打扮，並m̄是「Iā boeh做禮數，iā boeh做桌布。」ê sàn-hiong人。

### 【註解】

|詞|解說|
|禮數|禮節。|
|桌布|『抹布』。|
|Chhìn-chhìn chhái-chhái|『隨便』。|
|Che m̄是儉|『這，不是勤儉』。|
|真缺|Chin-khoeh。|
|狗屎色|灰色。|
|Khah bē烏|『比較不會髒』。|
|有thang穿tio̍h bē-bái--à|『有得穿就不錯了』。|
|白pah-éng|（白百永），平紋幼白ê棉布。|
|府綢|Ú-tiû，白布ê一種，較幼，幼到像羽毛。|
|Khǹg-tī|『放在』。|
|Khah有ê人|『較富有的人』。|
|水雞皮á|『指見得人的外出衣服』。|
|總--à共--ā|總共。|
|精差|Cheng-chha，相差。|
|相kāng|Sio-kāng，『相同』。|
|Thái ē有人|『哪裡會有人』。|
|Thâi狗|殺狗，做pháiⁿ tāi-chì ê意思。|
|Sàn-hiong人|Sàn-chhiah人。|
