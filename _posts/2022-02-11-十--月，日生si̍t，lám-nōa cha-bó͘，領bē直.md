---

title: 161. 十--月，日生si̍t，lám-nōa cha-bó͘，領bē直
author: Siau Lah-jih
date: 2022-02-11
category: chheh
show_chapter: 0
layout: post
toc: true
---
  
## 〈161〉
# 十--月，日生si̍t，lám-nōa cha-bó͘，領bē直
>**Cha̍p--goe̍h, ji̍t seⁿ si̍t, lám-nōa cha-bó͘, niá bē ti̍t**
 
新曆十二月二十二日，節氣是冬至，咱人十一月廿三（jia̍p-saⁿ），一般叫做冬節，是古早過年，mā是有道理，一年thàng天，chit工日siāng短，暝siāng長，冬節過了，明á載日頭又koh漸漸早起òaⁿ落，koh再1-pái循環ê開始。

秋分是日暝平長，日--時開始boeh變短，不過無siáⁿ感覺，但是到kah十--月，立冬過後，日頭òaⁿ-òaⁿ浮chiūⁿ山，早早落海岸（hōaⁿ），突然間hō͘你感覺日頭真短，看時鐘chiah五點外，都猶未到六點，ná ē giōng boeh無khòaiⁿ人面？日頭ná像發si̍t--leh，走phēng緊--ê。

日長、日短，厝內khang-khòe kāng款hiah chē，煮飯、掃地、洗衫、飼精牲，做cha-bó͘人--ê，一日khang-khòe iáu是hiah-nī chē，ta̍k日tio̍h ài透早hôe kah暗暝，為ang婿，為ta-ke（官），為kiáⁿ受罪，古早人ta̍k項tāi-chì tio̍h親手做，ia̍h無洗衣機，mā無免熨布料，為tio̍h ang婿、後生，穿插ē chhio-tiô pih-chhah，衫á褲漿ám照起工，可惜日頭短曝bē乾，ām-á領自然軟軟bē直。所以m̄ chiah有「十--月，日生si̍t，lám-nōa cha-bó͘，領bē直」ê俗語。

Lám-nōa cha-bó͘有khah pān-tōaⁿ兼ham-bān，tn̄g tio̍h日頭短，有影做khah bē去，其實khiàng腳cha-bó͘，mā tio̍h做kah一隻ná牛--leh，好ka-chài，電氣化ê時代，煮飯洗衫熨衫ê機器ta̍k項有，koán-thāi伊日長a̍h是日短，boeh洗boeh烘隨在你，只要ang婿gâu趁錢，清潔厝內，洗衫煮飯免師傅。

### 【註解】

|詞|解說|
|日生si̍t|日頭生『翅膀』。|
|Lám-nōa|『懶散不整齊乾淨』。|
|一年thàng天|『一年到頭』。|
|Chit工日siāng短，暝siāng長|『這一天白天最短，夜晚最長』。|
|Giōng boeh無khòaiⁿ人面|『快要看不到臉』。|
|走phēng緊--ê|『跑得特別快』。|
|Hôe kah暗|『東摸摸，西摸摸，忙到夜晚』。|
|Chhio-tiô|有精神有活力。|
|Chhio-tiô pih-chhah|『筆挺齊整』。|
|漿ám|漿稀飯的湯汁。|
|日頭短|『陽光短促』。|
|做khah bē去|『趕不完』。|
|Khiàng腳|能力強--ê。|
|一隻ná牛|像一隻牛。|