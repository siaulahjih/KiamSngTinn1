---

title: 091. 十指有長短
author: Siau Lah-jih
date: 2021-12-01
category: chheh
show_chapter: 0
layout: post
toc: true
---
  
## 〈091〉
# 十指有長短
>**Si̍p-chí ū tn̂g té**

人ê十支指頭á伸--出-來，一定lóng無平長，但是每一支lóng有伊ê路用，tōa-pû-ong siāng大支，人nā boeh展風神，一定伸伊出來表示。M̄-kú nā boeh做khang-khòe，食飯a̍h寫字，穿衫a̍h láng褲，無靠二、三、四、五，伊kám to̍h有法度？長--ê有chām-chat，短--ê有氣力，五指相kēng，十指相合作，chiah有法度開創十全十美ê前途。

天kha下天公siāng公平，晴時多雲好天時，有人歡喜mā有人稀微；pháiⁿ天時落雨tap-tih，mā是有人kàn-tōng-sōan，有人笑bî-bî。人有肥、瘦、lò、矮，智慧有koân kah低，金銀財寶有人真chē，有人櫃thoah看tio̍h底，你nā boeh議論，kui世人都想bē伸，ná ē án-ne？Ná ē án-ne？艱苦、鬱卒、心悶，chit款人生tang時chiah ē起運？想看māi，好額散，súi hām bái，自在人心，mài執著，看ē開，chiah有美滿ê一生。

「十指有長短」，社會ê平等lóng是假，齊頭ê平等無siáⁿ貨，腳踏實地，mài kah人論koân低，ka-tī phah-piàⁿ ka-tī ê，今á日比昨昏khah進步，明á載ài koh有計劃，ta̍k日lóng有照起工，成功一定是咱ê。


### 【註解】

|詞|解說|
|指頭á|Chéng-thâu-á，Chńg-thâu-á。|
|Tōa-pû-ong|Tōa-bú-chí，大頭拇，大kho͘拇。|
|Láng褲|『把褲子拉起來』。|
|相kēng|互相幫忙。|
|稀微|鬱卒。|
|落雨tap-tih|『下雨溼濘』。|
|Kàn-tōng-sōan|『惡語抱怨』。|
|想bē伸|想bē-chhun，想bē開。|
|執著|Chip-tio̍k。|

