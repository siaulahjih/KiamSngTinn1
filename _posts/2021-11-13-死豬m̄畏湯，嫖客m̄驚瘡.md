---

title: 073. 死豬m̄畏湯，嫖客m̄驚瘡
author: Siau Lah-jih
date: 2021-11-13
category: chheh
show_chapter: 0
layout: post
toc: true
---
  
## 〈073〉
# 死豬m̄畏湯，嫖客m̄驚瘡
>**Sí-ti m̄ ùi thng, phiâu-kheh m̄ kiaⁿ chhng**

敢開（cha-bó͘）to̍h m̄-thang ai，敢風流tio̍h m̄-thang驚tio̍h pio，chiâ叫你hiah lām-sám，chhi哥性，講tio̍h cha-bó͘做頭前，淫徒ê報應。生soāiⁿ-á，致菜花、疳瘡是小可事，nā是國際梅毒、AIDS to̍h ē無救。

食色性也，古有明訓，有飲食boeh生存，有男女chiah有一代傳一代，咱雖然無食菜，色戒ê意思ài了解，萬惡淫為首，少年nā bē-hiáu想，食老káⁿ ē m̄ chiâⁿ樣。

講也奇怪，好色之徒，to̍h是m̄驚tio̍h毒，一pái ê風流，換來一身ê憂愁無面子，伊bē感覺見笑含羞，為siáⁿ-mih？有人講he是金錢買賣，有siáⁿ-mih thang好tòa心內phah結khiû。Aih！怨嘆--à！人性，良心，「死豬m̄畏湯，嫖客m̄驚瘡」，莫怪阿扁--à廢公娼，ē tú tio̍h chiah大ê阻礙，mā是正常ê tāi-chì。

PS：死豬m̄畏湯，是講死豬á m̄驚滾水。



### 【註解】

|詞|解說|
|開（cha-bó͘）|『嫖妓』。|
|Tio̍h-pio|Tio̍h性病。|
|Lām-sám|烏白亂來。|
|Chhi哥性|好色。|
|生sōaiⁿ-á，菜花、疳瘡|性病ê名。|
|食菜|出家做尼姑和尚，m̄是『吃素』。|
|Tòa心內phah結khiû|『在心裡形成心結』。|

