---

title: 106. 君子落魄，扁擔苦力
author: Siau Lah-jih
date: 2021-12-16
category: chheh
show_chapter: 0
layout: post
toc: true
---
  
## 〈106〉
# 君子落魄，扁擔苦力
>**Kun-chú lo̍k-phek, pùn-taⁿ khó͘-le̍k**
 
世間讀冊人，所讀mih-tāi，古早聖賢kám m̄是教咱做人ài君子，ná ē當今社會歪哥事一齣koh一齣。有一句話講「馬無食餉草bē肥」，大概chia ê食錢官in siāng了解chit層道理，m̄ chiah ē-hiáu收紅包lok--kò sok--kò一大堆，提來起大厝、hak財產致蔭bó͘ kiáⁿ，koh ē升官，有hit-lō烏頭á車thang lu。

頂面講--ê chit款人是小人，m̄是君子。假使你nā是君子，無ài骨頭酥--去，心肝爛--去，食頭路人只好上班、下班，khang-khòe實在做，薪水照常領，照chit-mái ê景氣，儉儉á khai，飼bó͘ kiáⁿ，雖然無thang chhun，mā bē lak-lián kah食飯攪鹽配水吞。

M̄-kú你nā時運pháiⁿ phún，tn̄g tio̍h bē giàn做á是hông辭頭路，boeh如何？也bē-hiáu騙，也bē-hiáu偷，做生理koh bē-hiáu chhùi-súi，落田園五穀bē-hiáu分，1-kho͘槌槌，boeh án-chóaⁿ chiah好？「君子落魄，扁擔苦力（Kun-chú lo̍k-phek，pùn-taⁿ khó͘-le̍k）。」為tio̍h生活，硬á mā tio̍h做，siáng叫你是百無一用是書生，koh兼硬鼻帶骨氣。

### 【註解】

|詞|解說|
|落魄|Lo̍k-phek。|
|扁擔|Pun-taⁿ，pin-taⁿ，pùn-taⁿ。|
|苦力|Khó͘-le̍k，ku-lí。|
|餉草|Hiàng-chháu，hiòng-chháu。|
|Lok--kò sok--kò|『這個，那個』。|
|Bó͘ kiáⁿ| Bó͘ kah kiáⁿ。|
|烏頭á車thang lu|烏色轎車thang駛。|
|Chhùi-súi|講話ê親切禮儀。|
|Lak-lián|落臉，han-bān，『丟臉』。|
|Phún|奔波phah-piàⁿ。|
|Bē giàn做|無願意做。|
|硬á|『吃力的工作』。|
|帶|Tài，連帶ê意思。|
