---

title: 067. 井水化做酒，iáu嫌豬無（酒）糟
author: Siau Lah-jih
date: 2021-11-07
category: chheh
show_chapter: 0
layout: post
toc: true
---
  
## 〈067〉
# 井水化做酒，iáu嫌豬無（酒）糟
>**Chéⁿ-chúi hòa chò chiú, iáu hiâm ti bô (chiú) chau**

人心牛腹肚，慾望無窮，sian thiⁿ mā thiⁿ bē tīⁿ，「井水化做酒，iáu嫌豬無（酒）糟。」你kám知影激酒有gōa麻煩？Hō͘你免本免料免麻煩to̍h有酒thang lim，iáu嫌無酒糟thang hō͘恁ê豬á食，實在有夠貪心。

你kám知影boeh án-chóaⁿ激米酒？先將白米būn ho͘熟，khǹg ho͘冷，然後將白麴（khak）攪tiàm白米飯內hō͘伊醱酵（hoat-kàⁿ）了後，ài koh tio̍h chham糖、hē水，等候時機成熟，chiah ē-tàng落鼎、hiâⁿ火激酒，過程麻煩ta̍p-tih，nā m̄是內行人，是無法度激出甘醇ê好酒味，激酒後ê副產品to̍h是酒糟，是飼豬á ê好飼料。

有一ê笑話：一ê kia̍t阿兄招gōng小弟saⁿ-kap激酒，阿兄出水，小弟出米，酒激好，阿兄講我出水，分酒to̍h好，小弟你出米，應該分酒糟。戇小弟斟酌想想--leh講，án-ne mā有道理--ko̍h。

「井水化做酒，iáu嫌豬無（酒）糟」chit款人，實在比kia̍t阿兄iáu koh khah貪心。一分phah-piàⁿ一分收成，che是天公地道--ê，做人實在m̄好siáu貪，人講siáu貪ē戴雞籠（lam）。




### 【註解】

|詞|解說|
|Sian thiⁿ mā thiⁿ bē tīⁿ|『再怎麼裝也裝不滿』。|
|（酒） chau|『酒滓』。|
|激酒|Kek-chiú，『釀酒』。|
|Būn|『悶』。|
|Khǹg|『放置』。|
|攪tiàm|攪在。|
|Hiâⁿ火|燒火。|
|Ta̍p-tih|『瑣碎』。|
|Kia̍t|聰明『狡詐』。|
|Siáu貪|貪心，『貪小便宜』。|

