---

title: 250. 做人tio̍h磨，做牛tio̍h拖
author: Siau Lah-jih
date: 2022-05-20
category: chheh
show_chapter: 0
layout: post
toc: true
---
  
## 〈250〉
# 做人tio̍h磨，做牛tio̍h拖
>**Chò lâng tio̍h bôa, chò gû tio̍h thoa**
 
刀無磨bē利，墨無磨bē烏，bē利ê刀無siáⁿ效，bē烏ê墨水boeh án-chóaⁿ寫字？玉不琢、不成器，做人nā無經過一段時間磨練，tī社會上tio̍h chiâⁿ pháiⁿ khiā起。

過去軍中訓練軍人ê phiat步，to̍h是一字「磨」，講siáⁿ-mih合理ê要求是訓練，無理ê要求to̍h是磨練，東洋日本ê魔女排球隊，聽講to̍h是接受真嚴格ê磨練，chiah ē-tàng kah西洋ê lò腳cha-bó͘ piàⁿ koân低。普通人ê一生nā boeh有表現，piàⁿ ê人一定khah贏面，三分天註定，七分靠phah-piàⁿ，做人tio̍h磨，是本份，m̄是運命。

做牛做馬，天生boeh來犁田拖車，he是宿命，牛nā m̄駛田拖牛車，作穡人飼伊boeh創saⁿh？做馬mā kāng款，m̄是hō͘人騎，to̍h是ài拖馬車。咱講ê牛馬，是boeh幫人役用ê精牲，m̄是thâi肉lu̍t牛奶ê奶牛肉牛。

「做人tio̍h磨，做牛tio̍h拖」，kah「做雞tio̍h chhéng，做人tio̍h péng」kāng意思，為tio̍h生活，boeh磨boeh拖，ah是boeh chhéng boeh péng，lóng ài piàⁿ，piàⁿ boeh事業成就，飼bó͘ chhiâⁿ kiáⁿ；nā是為tio̍h人類社會phah-piàⁿ，奉獻ê力量ē hō͘你精神快活。如果一生生活tio̍h拖koh tio̍h磨，拖磨兩字黏相óa，liân-hôe--ō͘！He是pháiⁿ命。 

### 【註解】

|詞|解說|
|Phiat步|祕訣。|
|Lò腳cha-bó͘|『長腳女孩』。|
|Piàⁿ koân低|『拚高下』。|
|贏面|『佔上方』。|
|宿命|Siok-miā。|
|役用|E̍k-iōng。|
|精牲|Cheng-seⁿ-á，畜生。|
|Thâi肉lu̍t牛奶|『殺牛取肉，擠牛奶』。|
|Chhéng|雞á用腳爪踢。|
|Péng|『翻攪』。|
|黏相óa|『並在一起』。|
|Liân-hôe|可憐tāi。|
