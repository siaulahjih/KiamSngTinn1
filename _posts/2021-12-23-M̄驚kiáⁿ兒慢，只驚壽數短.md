---

title: 113. M̄驚kiáⁿ兒慢，只驚壽數短
author: Siau Lah-jih
date: 2021-12-23
category: chheh
show_chapter: 0
layout: post
toc: true
---
  
## 〈113〉
# M̄驚kiáⁿ兒慢，只驚壽數短
>**M̄-kiaⁿ kiáⁿ-jî bān, chí-kiaⁿ siū-sò͘ té**

不孝有三，無後為大，生後生iáu是1-ê人ê一生中真重要ê大tāi-chì，cha-po͘人無娶bó͘，自然to̍h無後代，無後代，in祖公ê香煙to̍h傳bē落--去，che是jŏa nī嚴重ê tāi-chì你kám知？

男大當婚，女大當嫁，cha-po͘ gín-á娶bó͘ ê好時機是tī二十外歲到三十歲左右，nā超過三、四十歲，做爸母ê人tio̍h ài緊張--lò͘，趕緊叫媒人一直紹介一直催，無奈緣份未到，婚頭未浮，khah講mā講bē-sêng，到kah四十外歲無娶，講tio̍h娶bó͘，想tio̍h mā siān，kui-khì chŏaⁿ mài娶khah快活，四十外，有kiáⁿ kám to̍h有才調kâng chhiâⁿ大？Aih！Aih！Aih！

「少年--ê！Kám m̄娶？」媒人婆--ā來leh la̍k-la̍k-chhoah！
「Boeh娶已經四十外，爸老kiáⁿ幼kám ē-tàng kā人chhiâⁿ大，寧可mài娶，khah bē夭壽害人無ta-ôa！」 
「你kám無聽人講：「M̄驚kiáⁿ兒慢，只驚壽數短。」親像你chit款勇身命，boeh食百二無問題，緊mā 3-ê kiáⁿ，慢mā 3-ê kiáⁿ，免tio̍h驚，chit包媒人禮我趁tiāⁿ。」

少年--ê！Nā是boeh娶bó͘，身體tio̍h ài顧，m̄-thang bē-hiáu想，串做糊塗事，身體nā phah pháiⁿ，食老to̍h m̄ chiâⁿ樣，到時是boeh án-chóaⁿ chhiâⁿ kiáⁿ消責任。

### 【註解】

|詞|解說|
|婚頭未浮|姻緣未到。|
|Bē-sêng|Bē成功。|
|想tio̍h mā siān|『想著就氣餒』。|
|Kui-khì chŏaⁿ mài娶|『乾脆就這樣不娶』。|
