---

title: 222. 竹á箸m̄敢ngeh人ê雞肉絲
author: Siau Lah-jih
date: 2022-04-22
category: chheh
show_chapter: 0
layout: post
toc: true
---
  
## 〈222〉
# 竹á箸m̄敢ngeh人ê雞肉絲
>**Tek-á-tī m̄ káⁿ ngeh lâng ê ke-bah-si**
 
江--先-生今年五十外，最近聽人講，chit世人nā無kā人做媒人，後世tio̍h ài牽豬哥，伊人條直，kioh-sī有影，驚--伊後世人牽豬哥pháiⁿ名聲，所以chit-mái leh siáu做媒人。

有一工，伊相--à相，知影陳太太in chau-á-kiáⁿ二十gŏa-á-gōa iáu未嫁，伊to̍h好意boeh kā伊做媒人。

林太太：好--ā！是tó一口灶ê少年家。
江--先-生：無別位，講來你to̍h知，頭前街á做金á店，王--先-生in後生，今年boeh四十--à，人才bē-bái，koh是專科學校出業，有學問koh有錢銀。
林太太：江--先-生！感謝你--lah！Ah人王--先-生in hiah-nī好額，咱ná敢kah人thīn --leh，人講「竹á箸m̄敢ngeh人ê雞肉絲。」Che你to̍h m̄-thang kah王--先-生提起chiah好，koh kā阮chhōe看有khah四配--ê無。
江--先-生：林太太！免hiah顧謙--lah！Siáⁿ-mih時代--ā，門戶有頂對無，bē-sái-chit kan-nā看好額sàn，siāng重要--ê是少年--ê看有kah目，講ē來，其他雙方序大人無相棄嫌to̍h好。Koh講人王--先-生做人mā bē-bái，目頭也bē-koân，講看māi leh好--lah。
林太太：Án-ne先kā你說多謝，勞力--hó͘ⁿ！

「竹á箸m̄敢ngeh人ê雞肉絲。」是sàn-hiong人m̄敢kah好額人結親情ê客氣話，sàn-chhiah人食飯用竹á箸ngeh菜脯，有錢人三頓m̄是山珍海味，mā有香菇、雞肉絲，好額sàn差hiah-chē，boeh thái-thó ē比--得。


### 【註解】

|詞|解說|
|豬哥|Ti-ko，種豬。|
|伊人條直|『老實單純』。|
|Siáu|『熱衷於』。|
|相--à相|『看了又看』。|
|Chau-á-kiáⁿ|Cha-bó͘-kiáⁿ。|
|二十gŏa-á-gōa|二十外外外，『二十好多歲』。|
|Tó一口灶|『哪一戶人家』。|
|Boeh四十--à|『快四十了』。|
|Thīn|『互為禮尚往來或敵對』。|
|Hiah-nī好額|『那麼富有』。|
|林太太|Lîm thài-thài。|
|江--先-生|Kang--sin-seⁿ。|
|王--先-生|Ông--sin-seⁿ。|
|四配|Sù-phòe。|
|好額sàn|好額kah sàn-chhiah。|
|棄嫌|Khì-hiâm。|
|目頭也bē-koân|『不會勢力眼』。|
|勞力|Ló͘-la̍t。|
|Hiah-chē|『那麼多』。|
|Thái-thó|Tah--a有？『哪兒有』？|
|Thái-thó ē比--得|『哪有可以比的』。|
