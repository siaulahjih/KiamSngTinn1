---

title: 148. Cha-bó͘闊嘴，免叫產婆
author: Siau Lah-jih
date: 2022-01-28
category: chheh
show_chapter: 0
layout: post
toc: true
---
  
## 〈148〉
# Cha-bó͘闊嘴，免叫產婆
>**Cha-bó͘ khoah-chhùi, bián kiò sán-pô**
 
Cha-po͘人生做闊嘴，講ē-tàng食四方。Cha-bó͘人闊嘴，講大chi-bai，m̄知有影iah無？Ah是世俗人對飲食男女ê趣味，消遣講thiòng--ê。大chi-bai to̍h是大生門--lah！生門nā大，生kiáⁿ自然好生，m̄-chiah講「Cha-bó͘闊嘴，免叫產婆」，kám有根據？實在懷疑。

早當時做兵，bat tòa tī復興鄉山內，tú-chhiāng營地隔壁有一位cha-bó͘人大腹肚，tú好順月，荒郊野外，kan-nā有兩三口灶tòa tiàm hia niâ，人伊也無leh煩惱siaⁿh？中晝頓煮煮--leh，gín-á款款hō͘ in食飽，伊tio̍h kā gín-á講阿母beh入去房間歇睏，m̄-thang kā我吵，無1-tah久á，房間內傳出來紅嬰á聲kah chit位cha-bó͘人ê呼叫：「緊叫恁阿爸hiâⁿ寡燒水，koh去叫阿貴姆來--一-下」！

燒水hiâⁿ好，阿貴姆mā ùi房間出來：「益á兄！恭喜--hoⁿh！恁bó͘ kā你生1 ê cha-po͘ gín-á neh，tńg臍tńg好勢--à，khah緊入去看māi--leh」！

看益á嫂a̍h無闊嘴--ā，人伊to̍h生kiáⁿ ná teh生卵--leh，a̍h免產婆，a̍h免醫生，處理kah好勢好勢，chit位益á嫂lóng總生五ê kiáⁿ，雖然為kiáⁿ勞碌拖磨，不過身體chiâⁿ康健罕得聽伊喝艱苦。

Boeh做老母，當然tio̍h ài生kiáⁿ，khioh gín-á boeh ē順序，可能kah母身ê運動有chiâⁿ密切ê關係，內山人一工到暗，peh山落嶺，運動chiâⁿ chē，等kah boeh生kiáⁿ時，自然生門容易開，自然好生，生了順序。

Chit-mái ê人，流行剖腹生kiáⁿ，好bái是醫學上ê tāi-chì，總是醫學進步，危險性khah少，m̄-kú有人án-ne講，無經過生kiáⁿ ê艱苦，khah無khah早hit款母kiáⁿ連心ê感情，m̄知有影無？

「Cha-bó͘闊嘴，免叫產婆。」Chit句話，kán-ná是尻川後消遣cha-bó͘人講thit-thô--ê而已，mài ka認真，kioh是有影ê tāi-chì。

### 【註解】

|詞|解說|
|Chi-bai|女陰。|
|生門|生kiáⁿ之門，陰道。|
|Tú-chhiāng|Tú好。|
|順月|預產期hit kó͘月。|
|Hiâⁿ寡燒水|『燒些熱水』。|
|Khioh gín-á|生kiáⁿ。|