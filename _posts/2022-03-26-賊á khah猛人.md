---

title: 196. 賊á khah猛人
author: Siau Lah-jih
date: 2022-03-26
category: chheh
show_chapter: 0
layout: post
toc: true
---
  
## 〈196〉
# 賊á khah猛人
>**Chha̍t-á khah béng lâng**

定定聽人講，時代chiâⁿ進步，食是瘦肉、魚、香菇，出門有轎車代替行路，穿--ê是羊毛、絲絨、娘á絲，tòa西洋樓，唱歌看電視，國民教育享受九年，大學生滿滿是。可惜人ê道德觀念並無tòe-leh進步，tian-tò jú來jú kē路，個人涵養差，世間人我siāng大，我nā歡喜，boeh án-chóaⁿ to̍h boeh án-chóaⁿ。

Chang chái-khí學校發生一件hō͘人懊惱ê事件，tn̄g tio̍h chit款「賊á khah猛人」ê tāi-chì，學校長只有氣thiòng lún，鬱卒在心內。

Tāi-chì是án-ne--lah：學校門口本成to̍h真鬧熱，門口kah入來學校內chit條路，sù-siông hō͘人暫時停車佔路，雖然有劃斑馬線，但是效果真差，因為學校無夠ngē-kak，人食你過過。時間是上午十點外，學校長外口辦tāi-chì轉--來，騎o͘-tó͘-bái boeh ùi sió-mn̂g-á入--來，chiah發現一台四輪--ê坦橫插tī門內，tú-tú-á好kā sió-mn̂g-á cha̍h死死，大門又koh鎖--leh，不得已借店頭電話通知工友來開門。

停án-ne boeh thài ē-sái-tit，詳細看清楚是siáⁿ人ê車，原來玻璃窗á內留一支電話號碼，「pháiⁿ勢！暫停一時á，有妨害chiah khà電話，多謝！」Hō͘人方便，mài受氣，隨時電話khà--落-去，poⁿ poⁿ poⁿ無人接，a̍h m̄是leh kâng騙，電話番是假--ê，三探聽，四探聽，原來是隔壁超商in ê車：
「拜託拜託！恁ê車擋tio̍h路，拜託sóa--一-下好--無？恁kám m̄知hia bē-sái-chit停車？」
「Siáⁿ人講--ê？內面都有人停tī hia，是án-chóaⁿ kan-nā趕阮走，豈有此理？」
「Ah你kā車橫tiàm學校門，kám bē siuⁿ過分，好意拜託，koh tio̍h hō͘你大細聲ok，犯你問。」
「無是boeh án-chóaⁿ？」
「拜託駛離開，nā無hit-ê所在烏白停車，是ē-sái-tit開罰單--ō͘」
「好--lah，好--lah，」koh ná m̄情m̄願--leh，真正有影「賊á khah猛人」，你bat tú--tio̍h無，是m̄是hō͘人氣thiòng lún。

### 【註解】

|詞|解說|
|娘á絲|Niû-á-si，蠶絲。|
|Kē路|Kē-lō͘，飯桶，『低級』。|
|Chang chái-khí|『昨天早上』。|
|氣thiòng lún|氣、暢、忍；受氣、歡喜、忍受；『忍氣吞聲』。|
|Sù-siông|時常。|
|Ngē-kak|『態度強硬』。|
|人食你過過|『人家吃定你了』。|
|四輪--ê|『四輪的』。|
|坦橫插tī|『橫放在』。|
|Cha̍h死死|『堵得死死的』。|
|電話番|電話番號、電話號碼。|
|豈有此理|Khí-iú-chhù-lí，ná有chit款道理。|
|Ok|『惡聲相向』。|
|犯你問|觸犯tio̍h你，hō͘你興師問罪。|

