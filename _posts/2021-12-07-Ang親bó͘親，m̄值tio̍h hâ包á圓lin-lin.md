---

title: 097. Ang親bó͘親，m̄值tio̍h hâ包á圓lin-lin
author: Siau Lah-jih
date: 2021-12-07
category: chheh
show_chapter: 0
layout: post
toc: true
---
  
## 〈097〉
# Ang親bó͘親，m̄值tio̍h hâ包á圓lin-lin 
>**Ang chhin bó͘ chhin, m̄ ta̍t tio̍h hâ-pau-á îⁿ-lin-lin**


愛情kah麵包tah一項khah重要，che是足久以來一直爭論ê tāi-chì，假使不幸kan-nā ē當選一項ê時，你boeh選tah一項？Tng leh熱戀ê少年朋友，可能ē選擇愛情，chit種人khah感性，對愛情ê執著hō͘人o-ló。比較khah理性，khah現實ê人，ē為tio̍h現實ê生活，選擇麵包，食ho͘飽、穿ho͘燒，boeh po̍ah感情chiah來po̍ah。你無聽人講：「Ang親bó͘親，m̄值tio̍h hâ包á圓lin-lin。」

Éng-kòe老歲á人看少年--ê leh談戀愛，兩人糖甘蜜甜，khang-khòe m̄做，真正hō͘人gê目，to̍h án-ne講：「Kan-nā亂愛，khang-khòe m̄做，腹肚to̍h ē飽--à。」Che to̍h反應出咱台灣人勤儉戇做，bē-hiáu享受一點á浪漫ê人生。人生，食、穿、tòa，hak田園財產，猶原排第一，siāng親密siāng tio̍h牽手phah-piàⁿ ê ang-bó͘，都iáu m̄值tio̍h hâ包á錢，chit款ê夫妻不過是生活夫妻而已，ná是恩恩愛愛hit款愛情ang-bó͘--leh。

Ang-bó͘是相欠債也好，前世修--來-ê也好，互相mài計較，雙腳行同齊，有好空--ê共同來享受，nā是tn̄g tio̍h難關，khah苦mā tio̍h相kēng扶持，人講勤儉khîⁿ家，ang-bó͘ kāng心，家和萬事成，恁tau ê kiáⁿ孫mā chiah ē幸福。

「Ang親bó͘親，m̄值tio̍h hâ包á圓lin-lin。」Siāng好是m̄-thang khǹg-tiàm心肝內，án-ne ang-bó͘做夥khah bē傷感情。

註：Hâ包á to̍h是錢包á，古早人將錢藏tiàm布袋á內，hâ tiàm腰身，khǹg-tī身軀邊khah bē無--去，所以叫做hâ包á，也to̍h是華語講ê『荷包』--lah。

### 【註解】

|詞|解說|
|Hâ包á圓lin-lin|『荷包圓滾滾的』。|
|執著|Chip-tio̍h，chip-tio̍k。|
|Po̍ah感情|談情說愛。|
|Gê目|礙目，看tio̍h bē爽快。|
|Hâ包|腰包。|
|Khîⁿ家|勤儉持家。|
