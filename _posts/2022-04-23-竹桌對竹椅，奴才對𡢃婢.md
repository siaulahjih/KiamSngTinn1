---

title: 223. 竹桌對竹椅，奴才對𡢃婢
author: Siau Lah-jih
date: 2022-04-23
category: chheh
show_chapter: 0
layout: post
toc: true
---
  
## 〈223〉
# 竹桌對竹椅，奴才對𡢃婢
>**Tek-toh tùi tek-í, lô͘-châi tùi kán-pī**

江--先-生kā林太太in chau-á-kiáⁿ紹介--ê hit層親情，終其尾soah無成功。林太太無失望mā無見怪，並m̄是伊客氣了解「竹á箸m̄敢挾人ê雞肉絲」ê道理，實在是經過熟似後chiah知影，兩ê少年--ê個性chiâⁿ無kāng款，cha-po͘--ê tiām-chut-chut，ham-bān講話，bē-hiáu sai-nai，kài-sêng菁á欉；林小姐是一位有出入內外ê護士，雖然in學歷相當，m̄-kú氣質無相kâng，林小姐boeh ná看ē夠重，khah án-chóaⁿ kó͘-chhui pôaⁿ-nóa，mā無法度激in結相黏。

人講條直人to̍h是條直人，媒人做無sêng，koh再chhōe看有sù-phòe--ê-bò͘，cháiⁿ-thang ai-ai cha̍p-cha̍p，講人m̄-bat好pháiⁿ，人無嫌--你，你koh嫌人柴頭ang-á…，講kah一大拖。本chiâⁿ一層好tāi-chì，chit pái無sêng，後pái chiah koh來，ná知江--先-生ê性地chia îⁿ-tîⁿ，soah hō͘ ta̍k-ê感覺chiâⁿ pháiⁿ勢，路尾阮ta̍k-ê看bē過心，chiah kā江--先-生苦勸：
你ê好心阮lóng知，你ê心意都無pháiⁿ，m̄-kú結婚做親chiâⁿ是兩方ê大事，古早人講ê門當戶對，kah chín有影無siáⁿ kâng，但是「竹桌對竹椅，奴才對𡢃婢。」Chit款觀念，你mā tio̍h了解--一-半-項，siáⁿ-mih叫做sù-phòe，siáⁿ-mih叫做相當，都m̄是電視頂非常男女hit種『速配』--kong！你kan-nā boeh做好心，kan-nā boeh將人khioh做夥送做堆，án-ne bē通--lah！「竹桌對竹椅，奴才對𡢃婢。」kah「竹á箸m̄敢挾人ê雞肉絲。」有sió-khóa無kāng味，好--à-lah！Chiah koh sè-jī chhōe，chhōe nā有適合--ê，咱chiah來參詳。

### 【註解】

|詞|解說|
|Chau-á-kiáⁿ|Cha-bó͘ kiáⁿ。|
|Hit層親情|『那門親事』。|
|終其尾|Chiong-kî-bóe。|
|Tiām-chut-chut|『沉默寡言』。|
|Ham-bān|『笨拙』。|
|Sai-nai|『撒嬌』。|
|Kài-sêng菁á欉|『非常像檳榔樹，呆若木雞』。|
|Kó͘-chhui pôaⁿ-nóa|『加油打氣』。|
|激|『激將法』。|
|無sêng|『沒成功』。|
|柴頭ang-á|『木頭人』。|
|一大拖|『一大堆』。|
|Îⁿ-tîⁿ|無變通，執著。|
|Bē過心|『看不過去』。|
|親chiâⁿ|Chhin-chiâⁿ，親戚。|
|𡢃婢|女奴。|
|『速配』|Sok-phòe。|
|Sè-jī|細心，小心。|
|參詳|Chham-siâng，商量。|
