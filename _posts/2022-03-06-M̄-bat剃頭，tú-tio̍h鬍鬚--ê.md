---

title: 176. M̄-bat剃頭，tú-tio̍h鬍鬚--ê
author: Siau Lah-jih
date: 2022-03-06
category: chheh
show_chapter: 0
layout: post
toc: true
---
  
## 〈176〉
# M̄-bat剃頭，tú-tio̍h鬍鬚--ê
>**M̄-bat thì-thâu, tú-tio̍h hô͘-chhiu--ê**

朋友葉--先-生，最近kah人sńg股票，ī kah jia̍t-phut-phut，頂日kah彰化ê富邦證券行交關，買幾支電子股，今á日boeh去交割，時間算準準，下晡三點到位，提中區銀行ê金融卡，到富邦證券行樓腳提款機boeh領錢，m̄知是操作m̄ tio̍h，á是提款機故障，錢領無tio̍h--無-打-緊，連金融卡soah去hō͘提款機咬去。

不得已去問櫃臺ê cha-bó͘ gín-á，伊講ài等in業務經理來處理，等幾分鐘，業務經理phah開提款機內部，檢查看tó位出問題，chiah koh叫朋友葉--先-生試看māi，kāng款領無錢，時間一分一分過，三點半giōng boeh到，taⁿ boeh如何？錢無納是boeh án-chóaⁿ辦交割？經理--à！你tio̍h替客戶想辦法，真正有影「m̄-bat剃頭，tú-tio̍h鬍鬚--ê」，ná ē chiah pháiⁿ運。

好ka-chài，經理有交帶，請chit位人客寬寬á來，提款機隨時叫電腦技師來修理，pháiⁿ勢請你sió等待，「m̄-bat剃頭，tú tio̍h鬍鬚--ê」，頭已經洗--落-去，khah苦mā tio̍h聽候，無，kám boeh明á載chiah koh來。Iân-chhiân點外鐘，總是kā tāi-chì辦好，心情輕鬆，朋友ê嘴á笑kah lī-sai-sai，又koh有錢thang趁--lò͘。

### 【註解】

|詞|解說|
|鬍鬚--ê|Hô͘-chhiu，嘴鬚真chē。|
|Ī|Sńg，『玩』。|
|Ī kah jia̍t-phut-phut|『玩得不亦樂乎』。|
|交關|Kau-koan，有交易買賣。|
|金融卡|Kim-iông-khah。|
|故障|Kò͘-chiòng。|
|Iân-chhiân|延chhiân。|
|嘴á笑kah lī-sai-sai|『笑到嘴巴合不攏來』。|
