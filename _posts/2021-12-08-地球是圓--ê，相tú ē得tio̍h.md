---

title: 098. 地球是圓--ê，相tú ē得tio̍h
author: Siau Lah-jih
date: 2021-12-08
category: chheh
show_chapter: 0
layout: post
toc: true
---
  
## 〈098〉
# 地球是圓--ê，相tú ē得tio̍h
>**Tē-kiû sī îⁿ--ê, sio-tú ē tit tio̍h**

Phah網球ê朋友lóng知影，一盤球局phah--落-來，輸贏ê變數非常複雜，球員ê實力當然是siāng要緊，一盤球賽六局，四比零kā伊清是無siáⁿ刺激，nā是實力pêⁿ-pāng，四比四，m̄是tio̍h ài phah kah六比四分輸贏，無tio̍h ài先贏兩局，輸贏chiah分ē清。一局ê比數，雖講少少四分，mā tio̍h先贏兩分chiah有結局；單打iáu算單純，nā是雙打，雙人ê合作有tàu-tah，是勝利ê祕訣，一粒來一粒去，發球、好球、àu-sái、game，tng-tang phah kah不分koân-kē ê當時，雙方球友lóng ē án-ne講：球是圓--ê，boeh輸chiâ koh iáu m̄知影--leh！

球是圓--ê，輸贏無定論，今á日你贏，明á載無一定tio̍h我輸，總講一句，ta̍k-ê歡歡喜喜來phah球，運動健康是咱ê目的，ná tio̍h計較來議論。

球是圓--ê，地球mā是圓--ê，時代進步kah地球是1-ê村，全世界ê人lóng是好朋友。Ta̍k-ê tio̍h ài互相疼痛，互相照顧，ná thang爭權奪利，你boeh hō͘我pháiⁿ看，我boeh hō͘你無命。做人tio̍h海海，互相相助chiah是正途，小可tāi-chì，m̄-thang kha̍p-bē-tio̍h to̍h「地球是圓--ê，相tú ē得tio̍h。」講出chit款傷感情ê話，朋友！你講是a̍h m̄是。

### 【註解】

|詞|解說|
|Kā伊清|『讓對方得零分』。|
|有tàu-tah|『默契合作良好』。|
|Chiâ|誰。|
