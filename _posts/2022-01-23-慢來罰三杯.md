---

title: 143. 慢來罰三杯
author: Siau Lah-jih
date: 2022-01-23
category: chheh
show_chapter: 0
layout: post
toc: true
---
  
## 〈143〉
# 慢來罰三杯
>**Bān lâi hoa̍t saⁿ poe**

朋友嫁cha-bó͘-kiáⁿ，拜六中晝請人客，時間訂十二點，chhiân三十分鐘chiah出菜，按台灣人ê時間觀念iáu算正常，kin-sio̍k（根熟）下晡免上班，等食kah人phò-tāu，瓜子bóng tak，選舉話題bóng thi̍h，ia̍h是真好消磨時間。

菜過三齣，社會有leh行踏，烏白兩道lóng ē盤nóa ê láu陳--ē到位，ta̍k-ê chhek位請伊坐做堆，人伊世面看khah chē，khah厚禮：
Bān-chhiáⁿ-sī，燒酒先來thîn ho͘ tīⁿ，chiâⁿ pháiⁿ勢，khah失禮，「慢來罰三杯」。Ko̍k！Ko̍k！Ko̍k！連sòa三杯lim--落-去，sòa--落-去to̍h是我敬你，你敬伊，燒酒、料理、話仙lām lām做一池，歡喜bī-sī。

Che to̍h是咱台灣「食」ê文化，好a̍h bái，ta̍k-ê評看māi，想看māi。

食tio̍h ài食，lim mā是ài lim，飲食是生活ê大tāi-chì，boeh食食 ho͘ khah幼秀，boeh lim lim ho͘ khah sè-jī，酒宴桌中ê排場，親像碗箸kah té菜食飯ê ke-si，mā tio̍h講究，一桌五、六千，用hit-lō衛生箸，塑膠碗，kan-taⁿ顧hit支嘴，kan-taⁿ ē-hiáu大嘴食大嘴lim，實在欠氣質。

朋友！食桌你nā遲到，人ài你「慢來罰三杯」，請你m̄-thang照做，講講笑笑--leh，to̍h ka gô ho͘無，mài lo-so，chiah bē hō͘ ka-tī受罪。

### 【註解】

|詞|解說|
|Chhiân|延遲。|
|Kin-sio̍k|根熟。橫直，反正。|
|Tak瓜子|『磕瓜子』。|
|Bóng thi̍h|Bóng講閒話。|
|盤nóa|Pôaⁿ-nóa，交際應付。|
|Láu陳--ē|『老陳』。|
|Chhek位|『挪坐位』。|
|Thîn ho͘ tīⁿ|『倒滿』。|
|Té菜|『裝菜』。|
|Ke-si|家私，用具。|
|Gô|轉（話題）。|
