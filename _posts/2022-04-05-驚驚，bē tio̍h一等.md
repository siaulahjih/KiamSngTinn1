---

title: 205. 驚驚，bē tio̍h一等
author: Siau Lah-jih
date: 2022-04-05
category: chheh
show_chapter: 0
layout: post
toc: true
---
  
## 〈205〉
# 驚驚，bē tio̍h一等
>**Kiaⁿ-kiaⁿ, bē tio̍h it-téng**

一tó͘勇，第一等，chit種名聲人人愛，所以m̄-chiah候選人ê競選步數，lóng真ài講有氣魄，敢衝、敢piàⁿ一tó͘勇，nā hō͘我當選，表現決定boeh tio̍h第一等。

有影--lah！做任何tāi-chì除了ài有信心以外，mā tio̍h ài有勇氣，nā無勇氣，kan-nā 嘴 leh講，腳手koh m̄振動，講是講kui半晡，也m̄敢進行--落-去，to̍h bô-chhái伊leh計劃，人講：「驚驚，bē tio̍h一等」，to̍h是指chit種無膽量，考慮siuⁿ chē ê人。其實，ài boeh成功，平常時ê自我充實siāng重要，腹內nā有料，tn̄g tio̍h tāi-chì to̍h bē驚惶，信心十足，「驚驚，bē tio̍h一等」，自然免掛心。
「驚驚，bē tio̍h一等」，che是鼓勵人做tāi-chì ài有信心ê話，其實ka-tī mā ē-sái-chit鼓勵ka-tī，每pái做tāi-chì ài有信心，m̄-thang boeh ná m̄，考慮東考慮西，thèng-hāu時機nā過，chiah來後悔。


### 【註解】

|詞|解說|
|Boeh ná m̄|『想要又想不要，反覆無常』。|
|Thèng-hāu|等候。|

