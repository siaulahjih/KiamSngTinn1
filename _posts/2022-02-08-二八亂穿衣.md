---

title: 158. 二八亂穿衣
author: Siau Lah-jih
date: 2022-02-08
category: chheh
show_chapter: 0
layout: post
toc: true
---
  
## 〈158〉
# 二八亂穿衣
>**Jī pat loān chhoan-i**

今年ê節氣chiâⁿ無順，氣候chiâⁿ怪奇，hō͘人chiâⁿ鬱卒，都已經咱人（農曆）十一月--à，有時koh nā像六月天，siuⁿ hàm--lah！六月天m̄-to̍h ài吹冷氣，無m̄ tio̍h，中晝時，外衫nā無thǹg掉，食飯有影ē汗流sám滴。

俗語講：「二八亂穿衣」，咱人二--月tú-boeh春天代替寒天尾，講寒bē真寒，講熱koh iá未到時候，長ńg短ńg在人穿，tha̍h膨紗裌á（kah-á）、a̍h是boeh穿hiàn胸，無人講bē-ēng，有時一日兩遍衫，早起時jianh-bah，下晡時穿kah-á（背心）；農民曆八--月進入中秋，熱--人過去，白露來到，天氣開始涼冷，寒天衫tio̍h準備，熱天衫koh bē-tàng收起，隨在人穿，隨在人歡喜，chái-sî-á冷冷，日nā出，jú來jú熱，nā貪tio̍h一時ê爽快，流汗m̄穿衫，無張持tio̍h起畏寒，án-ne？你感冒--a！

「二八亂穿衣」，台灣海島ê氣候kám chiah án-ne生，有當時á春天後母面，有當時á講乞食boeh睏破草蓆，親像今年chit款ê天氣，十一月，穿一領shirt iáu teh喝熱，iáu teh喝燒。

### 【註解】

|詞|解說|
|Siuⁿ hàm--lah|『太誇張了』。|
|長ńg短ńg|『長袖短袖』。|
|膨紗裌á|『毛線背心』。|
|Hiàn胸|『露胸』。|
|Jianh-bah|『夾克』。|
|白露|Pe̍h-lō͘。|
|Chái-sî-á|『早上』。|
|Shirt|襯衫。|
