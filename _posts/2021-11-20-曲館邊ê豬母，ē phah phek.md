---

title: 080. 曲館邊ê豬母，ē phah phek
author: Siau Lah-jih
date: 2021-11-20
category: chheh
show_chapter: 0
layout: post
toc: true
---
  
## 〈080〉
# 曲館邊ê豬母，ē phah phek
>**Khek-koán piⁿ ê ti-bó, ē phah phek**

遺傳kah環境對人ê一生，toh一層khah重要，到taⁿ並無定論，kan-nā ē-sái-chit講lóng真重要。一ê人ê gâu，gâu讀冊，gâu做khang-khòe，gâu做生理，人講是「半生成--ê」，chit-ê「半生成--ê」ê說法，應該mā是有道理，人伊生成真khiáu-khì，學siáⁿ sêng siáⁿ，nā無「半生成--ê」ê天資，ná有法度chiah-nī gâu？遺傳ê重要，是bē-tàng否認--ê。

Gâu，實在有影gâu，kám講chit-ê gâu kan-nā gâu tī半生成--ê ê天資niâ，kám講伊ê phah-piàⁿ一sut-á都無功效？大概無人ē án-ne同意。環境ê好bái，應該koh khah影響一ê人ê成敗，人講「曲館邊ê豬母，ē phah phek。」雖然講了有khah hàm，m̄-kú有影身邊ê環境實在ē hō͘人學習ê機會，近曲館ê gín-á加減mā ē-hiáu haiⁿ--幾-句-à，tòa-tī田庄ê少年，當然khah知影作穡ê農事。所以咱nā boeh序細有好樣，好厝邊to̍h非常重要。

Phah節奏to̍h是『打拍子』，南管叫phah-phek，北管講phah-pán，豬母ē phah phek，he是強調環境ê影響力。



### 【註解】

|詞|解說|
|半生成--ê|一半天生。|
|真khiáu-khì|真聰明。|
|Hàm|『過分誇大不實』。|
|Haiⁿ--幾-句-à|『哼兩句』。|

