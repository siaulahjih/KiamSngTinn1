---

title: 130. It-tio̍h富、顛倒窮
author: Siau Lah-jih
date: 2022-01-10
category: chheh
show_chapter: 0
layout: post
toc: true
---
  
## 〈130〉
# It-tio̍h富、顛倒窮
>**It-tio̍h pù, tian-tó kêng**
 
想貪to̍h戴雞lam，想boeh pù，thang好起大厝，結果siáⁿ款？輸kah起he-ku，「It-tio̍h富、顛倒窮。」你無聽人án-ne講？勤儉在人，富貴由天，nā m̄是咱ê財富，何必強求？

親像chit-mái ê股市，起起落落，引起投機者ê心糟，ta̍k-ê lóng想boeh落價買入，漲價賣出，趁一寡紅點，加thiⁿ一寡財產。親像阮做老師--ê，to̍h有真chē hit種好好ê教員m̄做，偏偏boeh來kah人sńg股票，nā是長期投資，he是正常，偏偏in是leh sńg，投機來炒股市，有ê會á標標--leh，牽手ê sai-khia錢ó͘--出-來，tàu-tàu摻摻來買股票，看ē一暝翻身得財利，khah免一世人勤儉持家，boeh好額koh tio̍h ài望後代。

好運--ê tn̄g tio̍h衝破萬點ê機會，得tio̍h利多，一時間做hit-lō億萬好額人，通好坐leh食，享受一世人；nā是pháiⁿ運，買tio̍h hit款連sòa挫敗收盤，boeh喝救mā bē赴，boeh放手，koh m̄甘願，堅持thèng-hāu起死hôe-seng，siáⁿ知受tio̍h選舉ê影響，起起落落，仙giú mā救bē過手，一時間五、六陣會á ê利純，久年粒積ê sai-khia錢，險險清氣liu-liu，真正想bē到「It-tio̍h富、soah來顛倒窮。」想boeh好額ê夢變成一場空----烏有。

好額散，免怨嘆，做人nā是照起工，正當事業有teh tín動，日日好日，日日發財，ná tio̍h計較hiah  chē，kan-nā妄想發財夢。

### 【註解】

|詞|解說|
|It-tio̍h|合意tio̍h，貪tio̍h。|
|It-tio̍h富|貪tio̍h好額。|
|Pù|Hù，富。|
|Thiⁿ|添。|
|Sńg|玩。|
|Ó͘--出來|挖出來。|
|Tàu-tàu摻摻|『湊合起來』。|
|挫敗收盤|Chhò-pāi siu-pôaⁿ。|
|Giú|挽救。|
|烏有|O͘-iú。|
