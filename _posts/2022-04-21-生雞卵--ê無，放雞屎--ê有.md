---

title: 221. 生雞卵--ê無，放雞屎--ê有
author: Siau Lah-jih
date: 2022-04-21
category: chheh
show_chapter: 0
layout: post
toc: true
---
  
## 〈221〉
# 生雞卵--ê無，放雞屎--ê有
>**Seⁿ ke-nn̄g--ê bô, pàng ke-sái--ê ū**

1998年2月16日暗時，華航CI676班機，tī桃園中正機場降落時，發生空難，造成飛機頂196人kah機場附近居民7人死亡。空難發生了後，tòa tī大園鄉ê立委邱垂貞認為，政府應該替機場附近ê居民買平安保險kah財產保險。

講mā有理，機場附近居民，長期忍受高分貝chhò-lâng-hīⁿ ê飛機聲，chit pái koh有民眾受傷死亡，kám講天頂ê飛行安全tio̍h注重，飛機場附近住民ê性命to̍h免重視？一位居民 to̍h氣phut-phut án-ne講：Tòa tī chia有夠衰siâu，飛機是人leh坐，穿ho͘ súi-súi，國外來趁錢做生理，四界thit-thô，chhò-lâng-hīⁿ ki-ki叫ê飛機聲，一日到暗m̄知tio̍h忍受jōa chē苦楚，chit-mái好--à，天頂有事故，連阮tòa-tī土腳--ê都有tāi-chì，真正「生雞卵--ê無，放雞屎--ê有。」

空難是悽慘tāi，政府tio̍h關心，ta̍k-ê tio̍h同情，機場當地居民ê困擾，實在mā tio̍h想辦法補償。「生雞卵--ê無，放雞屎--ê有。」有影使人懊惱。

### 【註解】

|詞|解說|
|空難|Khong-lān。|
|高分貝|Ko hun-pòe。|
|Chhò lâng hīⁿ|噪人耳。|
|氣phut-phut|真受氣。|
|Tòa tī chia|『住在這兒』。|
|衰siâu|『倒霉』。|
|苦楚|Khó͘-chhó͘。|
|Chit-mái好--à|『現在好啦』！|
|補償|Pó͘-siông。|
|使人懊惱|Sú lâng àu-náu。|

