---

title: 214. 偷挽蔥，嫁好ang；偷挽菜，嫁好婿；跳菜股，娶好bó͘
author: Siau Lah-jih
date: 2022-04-14
category: chheh
show_chapter: 0
layout: post
toc: true
---
  
## 〈214〉
# 偷挽蔥，嫁好ang；偷挽菜，嫁好婿；跳菜股，娶好bó͘
>**Thau bán chhang, kè hó-ang, thau bán-chhài, kè hó-sài, thiàu chhài-kó͘, chhōa hó-bó͘**

正月十五元宵節，是小過年，有giâ香拜神ê人，今á日tio̍h拜天官大帝，聽講是堯帝ê生日，叫做上元節。

元宵節ê民俗chiâⁿ chē，有各廟寺舉辦ê花燈展覽，kah ioh謎猜ê活動，siāng有名--ê tī台北ê龍山寺，新竹ê城隍廟，北港ê朝天宮，eng-àm lóng真鬧熱；另外台北平溪ê放天燈，台南鹽水放蜂炮有khah特別，一般家庭tī暗頓有食元宵圓ê風俗，食暗飽，gín-á大細漢歡歡喜喜giâ花燈se̍h街路看鬧熱，是1 ê chiâⁿ有教育意義，表現民俗技藝ê節日。

除了chia ê民俗節目以外，boeh koh kā ta̍k-ê紹介幾項做khiàn-sńg ê風俗：想boeh娶súi bó͘、嫁好ang ê青年男女，利用eng-àm去田--裡kā人偷挽蔥á、青菜，講hō做「偷挽蔥，嫁好ang。偷挽菜，嫁好婿。跳菜股，娶好bó͘。」祈求1 ê吉利，ǹg望今年ē-tàng結婚。

Chit-ê齣頭是án-ne：利用元宵月光暝去人ê田園，偷挽人ê蔥á，偷挽人ê菜，a̍h是跳過菜股，講án-ne to̍h ē嫁to̍h好ang婿，娶tio̍h súi牽手。實在有影好sńg，雖然是迷信，但是對思春ê少年人來講，ta̍k-ê心內知知，總是好sńg khah贏過心內鬱卒，青年男女相招看花燈，看鬧熱了後，三、五ê á行到田--裡，來sńg 1 ê無kāng款ê趣味，mā bē-bái，koh有古早味，kám m̄是？

Khiàn-sńg，khiàn-sńg，消遣koh好sńg，to̍h ē記得m̄-thang sńg-tn̄g tio̍h人ê農作物，boeh kâng偷挽，mā tio̍h ài chhōe熟似人--ê，意思意思--一-下to̍h好，nā無，你挽我挽，一區菜園hō͘人thún踏sńg-tn̄g，氣--tio̍h kā lí當做賊á送去衙門，ah tio̍h無好sńg--lò͘。


### 【註解】

|詞|解說|
|Giâ香|『拿香（拜拜）』。|
|天官大帝|正月十五天官大帝（堯）生日，七月十五地官大帝（舜）生日，十月十五水官大帝（禹）生日，合稱三官大帝，三界公。|
|Ioh|猜。|
|城隍|Sêng-ông（siâⁿ-hông）。|
|Eng-àm|『晚上』。|
|蜂炮|Phang-phàu。|
|元宵|圓á無包āⁿ『餡』，元宵有包āⁿ。|
|Se̍h街路|『逛街』。|
|Khiàn-sńg|為ka-tī求吉祥ê吉咒叫做（做遣爽），為別人叫做（做竅妙）＜臺灣禮俗語典267頁＞。|
|Hō做|Hō-chò，『稱做』。|
|菜股|Chhài-kó͘，『菜圃』。|
|Chit-ê|『這個』。|
|Sńg|Thit-thô，『玩』。|
|Bē-bái|『不錯』。|
|Kám m̄是？|『是不是』？|
|Sńg-tn̄g|『損傷』。|
|Kâng|Kā-lâng ê合音，念第五調，免變調。|
|Thún踏|『踐踏』。|
|衙門|Gê-mn̂g，警察局。|

