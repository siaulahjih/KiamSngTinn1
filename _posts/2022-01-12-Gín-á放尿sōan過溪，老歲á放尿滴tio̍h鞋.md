---

title: 132. Gín-á放尿sōan過溪，老歲á放尿滴tio̍h鞋
author: Siau Lah-jih
date: 2022-01-12
category: chheh
show_chapter: 0
layout: post
toc: true
---
  
## 〈132〉
# Gín-á放尿soān過溪，老歲á放尿滴tio̍h鞋
>**Gín-á pàng-jiō soān kòe khe, lāu-hòe-á pàng-jiō tih tio̍h ê**

老人甲：「Gín-á放尿soān過溪，老歲á放尿滴tio̍h鞋。」
老人乙：Ah taⁿ你是leh ngāu-ngāu念siáⁿ-mih？
老人甲：老--lò͘！老--lò͘！你無khoàiⁿ放一下尿，to̍h滴kah滿四界。
老人乙：有影to-tio̍h，滴kah kui ê鞋á tâm-kô͘-kô͘，膀胱無力，實在無伊法？
甲：想tong時…aih！昨昏chiah看阮孫kah一陣gín-á伴，khiā tī水溝á邊teh相piàⁿ，比看siáⁿ-mih人soān尿soān khah遠，想tong時，o͘h！五十外年前，o͘h！無--nò͘！六十外年前--ā-lò͘，m̄是kah阮孫--e kāng款，見nā放尿to̍h是boeh soān phēng遠--ê，taⁿ，bē kâiⁿ--ā，人講食老to̍h pō͘無土豆，實在無錯。
乙：食老tio̍h ài認老，人ná有hit-lō食bē老食bē死--è，to無boeh做彭祖--kong？食kah hiah chē歲，死豬á鎮砧有siáⁿ路用，生、老、病、死，本chiâⁿ to̍h是正常ê tāi-chì，kan-nā煩惱老，伊to̍h bē老是--無，不如用平常心來看開，你ê序細hiah-nī才情，hiah-nī出脫，to̍h是你ê未來，你iáu leh煩惱siáⁿ tāi。

Aih！Hio͘h！講chiah leh講，腰酸背疼是正常，最近冬風一下吹，soah腳手尾á冷ki-ki，膀胱一下無力，半暝tio̍h起來放尿，確實加真無方便，好ka-chài，iáu無得tio̍h老人癡呆症，khah bē勞煩厝內ê人kā咱款待。

### 【註解】

|詞|解說|
|Soān|Soān尿、soān水。|
|Ngāu-ngāu念|自言自語。|
|Khoàiⁿ|看tio̍h。|
|Tâm-kô͘-kô͘|『溼漉漉』。|
|Bē kâiⁿ--ā|無法度--ā。|
|出脫|『出人頭地』。|
|癡呆症|Chhi-tai-chèng。|

