---

title: 118. 艱苦的人加長壽
author: Siau Lah-jih
date: 2021-12-28
category: chheh
show_chapter: 0
layout: post
toc: true
---
  
## 〈118〉
# 艱苦的人加長壽
>**Kan-khó͘ ê lâng ke tn̂g-siū**
 
Pháiⁿ命人to̍h是艱苦人，一日做kah暗，mā是無chhun存，khiap-sì命，勞碌骨，無做khang-khòe ē鬱卒，chit款ê勞碌命，有人講叫做業，因為業障siuⁿ重chiah tio̍h一世來拖磨。

講拖磨to̍h siuⁿ悲情，悲情心to̍h凝，心nā凝，生活to̍h bē開闊，鬱卒、怨嘆恨運命，心內kan-nā想講：我ná ē chiah pháiⁿ命！我ná ē chiah pháiⁿ命！Án-ne想，soah有影悲情過一生。

另外有一種艱苦人，人伊án-ne想：既然ham-bān勞碌命，上天ài我來phah-piàⁿ，只好刻苦耐勞，早早起，tiām-tiām-á做，別人khiàng腳一工做八點鐘，人我腳手pūn-chhiâng koh加暝工，加做四點鐘，人講我業命，人我歡喜認真piàⁿ，做雞tio̍h chhéng，做人tio̍h péng，che本chiâⁿ to̍h是做人ê本分，ná tio̍h怨嘆ka-tī khiap-sì命。

樂天知命，「艱苦的人加長壽」，to̍h親像活水一直流，永遠不回頭，死水tiām chut-chut，漸漸變孤khu̍t。

### 【註解】

|詞|解說|
|凝|Gêng，受氣tī腹肚內。|
|Chhun存|儲蓄存錢。|
|Khiap-sì命|Khiap-sì-miā，pháiⁿ命。|
|Siuⁿ悲情|『太悲情』。|
|Khiàng腳|『能幹』。|
|腳手pūn-chhiâng|『手腳笨拙』。|
|孤Khu̍t|孤單無親人。|