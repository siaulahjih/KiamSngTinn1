---

title: 105. 爸母疼kiáⁿ長流水，kiáⁿ孝爸母樹尾風
author: Siau Lah-jih
date: 2021-12-15
category: chheh
show_chapter: 0
layout: post
toc: true
---
  
## 〈105〉
# 爸母疼kiáⁿ長流水，kiáⁿ孝爸母樹尾風
>**Pē-bó thiàⁿ kiáⁿ tn̂g lâu-chúi, kiáⁿ hàu pē-bó chhiū-bóe hong**
 
「爸母疼kiáⁿ長流水」：
十月懷胎chiah出世，
La̍k屎la̍k尿chhiâⁿ你大，
牛奶粉、醫藥費，
Teh kah阿爸bē喘khùi，
暝日抱kiáⁿ金金看，
驚你熱、驚你寒，
六歲入學ǹg到讀大學，
日--時kā你補：補boeh gâu讀冊，
暝時kā你補：你ná ē瘦kah皮包骨！
望也望，等也等，
等到有一工，
你mā結婚做大人，
阮ê擔頭無hiah重，
想boeh ǹg，
Ǹg boeh序細來孝順。
結果soah來「kiáⁿ孝爸母樹尾風」：
人chhiâⁿ我，我mā ài chhiâⁿ人，
Kiáⁿ iáu細漢tio̍h ài顧，
阿爸阿母請忍耐，
等khah閒工chiah轉--去，
Kiáⁿ是我ê、孫是你ê，
公家來疼kám m̄是？
阮kiáⁿ交帶--ê是聖旨，
爸母ê話慢且是，
老--ê piàⁿ輸細--ê，
阿公piàⁿ輸恁老爸，
真正「kiáⁿ孝爸母樹尾風」無加講話。

### 【註解】

|詞|解說|
|Teh|『壓』。|
|Ǹg|Ǹg望，希望。|
|慢且是|且慢。|
