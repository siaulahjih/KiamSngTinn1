---

title: 153. 一póe，食到冬尾
author: Siau Lah-jih
date: 2022-02-03
category: chheh
show_chapter: 0
layout: post
toc: true
---
  
## 〈153〉
# 一póe，食到冬尾
>**Chi̍t póe, chia̍h kàu tang-bóe**

Chit pái選舉ê廣告tio̍h開jōa chē錢？下面是台文站建國黨板ê資料：
大幅彩色khăn-páng（含鷹架kap地租）一幅30萬，全縣市以20幅計算，ài六百萬；布旗á（完工到pa̍k好）一支70元，全縣市以20萬支計算，總共tio̍h 1千4百萬；日常宴客（不含流水席）每桌4500元，全縣市每工20桌，50天tio̍h用３百萬；縣市區域性之競選總部的費用（含水電、房租、人事、雜費等）每一辦公室以20人計，須要1百20萬，每縣市設置3-ê辦公室，tio̍h ài 3百60萬；挾報文宣，以10張彩色A3文宣計算，含挾報工資（2-kho͘），2 X 50000 X 10次＝1千萬；候選人細張文宣以A4計算，含沿街分發工資（1-kho͘），文宣印刷費每張以3-kho͘計，發1百萬張，tio̍h四百萬；電台廣告、電視廣告（有線kap無線）、報紙廣告，算2百萬kho͘ to̍h好；造勢暗會，燈光、大型舞台架設、飲料、場地費等，每場ài 50萬，5場計算，需要2百50萬。

照án-ne ka看，得tio̍h選舉財有siáⁿ-mih人？Siáⁿ-mih行業？辦桌做油湯--ê，送報紙--ê，印刷廠做廣告--ê，報紙、電台、電視，iáu有做khăn-páng、做旗á--ê lóng得tio̍h財利，親像做旗á ê生理，1-pái做tio̍h幾nā萬支，kan-nā選舉前chit幾kó͘月接tio̍h ê定單，tio̍h hō͘伊做kah爽oaiⁿ-oaiⁿ，真正是「一póe，食到冬尾。」

可憐--ê是咱chia ê老實國民，候選人開出去chia ê錢，tio̍h靠咱ê稅金來出水--lò͘，人leh póe，咱leh liân-hôe，有夠衰。

### 【註解】

|詞|解說|
|大幅|Tōa-pak。|
|宴客|Iàn-kheh。|
|一póe|一招架，意思是講一趁。|
|Liân-hôe|Pháiⁿ命。|