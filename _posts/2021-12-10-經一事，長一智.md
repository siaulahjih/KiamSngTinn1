---

title: 100. 經一事，長一智
author: Siau Lah-jih
date: 2021-12-10
category: chheh
show_chapter: 0
layout: post
toc: true
---
  
## 〈100〉
# 經一事，長一智
>**Keng it sū, tióng it tì**
 
食kah老學kah老，che是leh鼓勵人ài時時刻刻去學習，m̄-thang pān-tōaⁿ，講tio̍h用頭腦，to̍h感覺ià-siān，án-ne頭腦是ē退化退步。頭腦是jú用jú精明，nā是無用，khǹg久ē生sian，頭腦nā生sian，to̍h是頭殼siò͘-to͘h--去-à，頭殼siò͘-to͘h ê結果是siáⁿ款，免想你mā知。

增加知識siāng好ê辦法是讀冊，不過kan-n̄a靠讀冊mā bē-sái--tit，kan-n̄a ē-hiáu讀冊，欠社會經驗，to̍h變成書呆，所以經驗mā非常重要，「經一事，長一智」，經驗ē-tàng hō͘人大漢成熟，冊內底ê知識是死--ê，親身去經驗--ê chiah是活--ê，中國人講--ê：「行千里路，讀萬卷書」，to̍h是重視做事ê經驗。

每1-pái ê經驗lóng有每1-pái ê收成，聰明khiáu-khì ê人，ē-tàng tī如意順序ê khang-khòe中，得tio̍h好ê經驗，mā ē-sái-tit tī不如意失敗ê過程中得tio̍h教訓，chiâⁿ做後pái做tāi-chì ê本錢。朋友！成功如意，ta̍k-ê ài-ti̍h，失敗iàn-khì你我lóng無愛，成功祝你歡喜，失敗m̄免傷悲，nā有法度tī失敗中得tio̍h智慧，poa̍h倒koh peh起，到尾á一定有成功ê一日。

### 【註解】

|詞|解說|
|大漢|成長。|
|Ài-ti̍h|Boeh得tio̍h。|
|Iàn-khì|感覺pháiⁿ勢。|
