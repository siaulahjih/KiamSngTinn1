---

title: 136. 無名無姓問鋤頭柄
author: Siau Lah-jih
date: 2022-01-16
category: chheh
show_chapter: 0
layout: post
toc: true
---
  
## 〈136〉
# 無名無姓問鋤頭柄
>**Bô-miâ bô-sèⁿ mn̄g tî-thâu-pèⁿ**

咱台灣國內ê交通有影利便，路chē koh大條，四通八達lóng有鋪tám-á-ka，駛車出門siāng方便，隨車chah一本旅遊指南，沿路駛koh沿路看一路ê khăn-páng路標，包領一路順風。（當然m̄-thang tn̄g tio̍h假日，車chē kah that倒街ê時chūn，khah大條ê四線道mā無夠看。）

M̄-kú有tang時á mā ē行m̄-tio̍h路--去，親像hit日去杉林溪，車駛kah溪頭時，因為路標無明，一時間soah m̄知boeh án-chóaⁿ行，se̍h 1-chat冤枉路以後，牽手講taⁿ boeh如何是好？「Ah he m̄簡單，路tī嘴--ni̍h，問--一-下to̍h好！」

「Chit位少年gín-á兄，借問--一-下，boeh杉林溪án-chóaⁿ行？」
「Chit方向m̄ tio̍h，你chit-mái ùi chia彎1 ê oat，去到頭前大約100公尺ê所在chiah koh oat正pêng，一路to̍h ē駛到杉林溪。」
「感謝！Ló͘-la̍t！」

講tio̍h問路，chit-mái ê少年siāng愛「Eh！Eh！」A̍h bē-hiáu kā人稱呼--一-下，禮貌上叫人阿伯，阿姆a̍h大姊，khah細漢--ê，稱呼in gín-á兄gín-á姊，lóng mā可以，nā叫『大哥、大姊』a̍h是『伯伯、叔叔』tī庄腳所在可能ē hō͘人聽tio̍h gê-gê，總講一句，出門thit-thô，chhōe路問路，tio̍h ài好嘴水，有禮貌，稱呼tio̍h對同（tùi-tâng），án-ne人自然歡喜kā你指點明路，nā是bē-hiáu稱呼借問，kan-nā「Oeh！Oeh！」，無的確去問tio̍h作田ê阿伯，伊soah kā你應講「無名無姓」a̍h soah bē-hiáu「問鋤頭柄？」

### 【註解】

|詞|解說|
|Tám-á-ka|柏油（pek-iû）。|
|Chah一本|『攜帶一本』。|
|Khăn-páng|看板。|
|Se̍h 1-chat|『繞了一段』|
|Ah he m̄簡單|『那還不簡單』。|
|Oat正pêng|『彎右邊，向右轉』。|
|Eh！Eh！|『喂！喂！』。|
|Gê-gê|怪怪bē慣勢。|
|好嘴水|『嘴巴甜一點』。|
|稱呼tio̍h對同|『稱呼得當』。|
