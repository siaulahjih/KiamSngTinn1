---

title: 065. 叫豬叫狗，不如ka-tī走；Hiàm豬hiàm狗，不如ka-tī走
author: Siau Lah-jih
date: 2021-11-05
category: chheh
show_chapter: 0
layout: post
toc: true
---
  
## 〈065〉
# 叫豬叫狗，不如ka-tī走；Hiàm豬hiàm狗，不如ka-tī走
>**Kiò ti kiò káu, put-jû ka-tī cháu; Hiàm ti hiàm káu, put-jû ka-tī cháu**

母：阿瑛--à！你去kám-á店買一斤雞卵好--m̄？

女：……

母：Ah無！阿瑛--a你是有聽--tio̍h-bò͘？叫你去買雞卵，你是有聽--tio̍h-bò͘！

女：……

真正活boeh氣--死，chiah蠻皮，án-ne叫bē行，真正「叫豬叫狗，不如ka-tī走」，看破ka-tī走--一-chōa khah贏。生tio̍h pān-tōaⁿ kiáⁿ，真正苦死in a-niâ。

時代實在無kāng，ē記得khah早農業時代，gín-á chiâⁿ十歲á to̍h ē-hiáu洗衫煮飯，chhōa gín-á、買雜貨，ká-ná是生活必須ê khang-khòe。Chit-mái ê兒童，soah kan-nā ē-hiáu補習、thit-thô，sńg電動（玩具）、食米國割包niā-niā，厝內雜錯khang-khòe，nā boeh向望伊來做是免siàu想，所以現代爸母定定怨嘆飼kiáⁿ做奴才，怨嘆家事做bē了，因為in ka-tī知影，「hiàm豬hiàm狗，不如ka-tī走。」Chit-mái ê少年人，已經m̄是khah早hit款腳手猛chhè、勤快ê kut-la̍t人。

養不教，父之過，應該怨嘆--ê是ka-tī，siáng叫你m̄教kiáⁿ做孝子，為tio̍h疼kiáⁿ sēng  kiáⁿ，ka-tī soah先來做有孝序細ê孝子，sēng豬giâ灶，sēng kiáⁿ不孝，自古to̍h有人án-ne講，飼kiáⁿ tio̍h ài教，hō͘ kiáⁿ ge̍k是氣死驗無傷。

PS：「叫豬叫狗，不如ka-tī走。」Chit句俗語，kan-nā ē-tàng對ka-tī ê兒女講，nā是對別人講，是無禮貌--ê。


### 【註解】

|詞|解說|
|Hiàm|喊叫。|
|蠻皮|Bân-phôe。|
|叫bē行|『叫不動』。|
|一chōa|『一趟』。|
|A-niâ|阿娘，老母。|
|Chiâⁿ十歲á|十歲左右。|
|雜錯|Cha̍p-chhò，雜碎。|
|腳手猛chhè|『手腳俐落』。|
|Sēng|寵，『過分溺愛』。|
|Ge̍k|忤逆。|

