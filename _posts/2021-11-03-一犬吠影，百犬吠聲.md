---

title: 063. 一犬吠影，百犬吠聲
author: Siau Lah-jih
date: 2021-11-03
category: chheh
show_chapter: 0
layout: post
toc: true
---
  
## 〈063〉
# 一犬吠影，百犬吠聲
>**It khián pūi iáⁿ, pah khián pūi siaⁿ**

人nā（teh講）蛇，你to̍h sôa；人nā講一ê影，你to̍h生一ê kiáⁿ，親像狗á暗時teh顧門埕，「一犬吠影，百犬吠聲」。

謠言有影真可怕，謠言to̍h是妖言，妖言ē搖動人ê心情bē得tiāⁿ，「一人nā傳虛，百人to̍h傳真實」，特別是現此時ê社會，風聲謗影新聞特別chē，你nā無去證明--一-下-á到底是真a̍h是假，常常ē去hō͘人騙leh gōng-gōng-se̍h，到尾á chiah知無衛生koh無事使無siáⁿ貨。

謠言nā是kan-nā講一寡有空無sún--ê，親像歌影星ê男女亂愛消息，a̍h是有褪無脫ê事端新聞，ta̍k-ê講講笑笑--leh，iáu無siáⁿ敗害。Siāng-kài惡質--ê to̍h是有關民生物資波動ê資訊，股票ê炒作，政治人物ê陞遷起落，少數人互相造謠ê結果，時常to̍h ē影響咱國內ê安定，實在真厲害，咱nā無了解，聽人teh吠影，咱to̍h tòe人teh吠聲，án-ne to̍h有夠阿呆戇kiáⁿ。

Boeh án-chóaⁿ防止「一犬吠影，百犬吠聲」ê謠言傷害--leh？真簡單，謠言傳kah耳á邊，ē當入，bē當ho͘出，nā無戲齣，看伊boeh án-chóaⁿ變步，boeh án-chóaⁿ害死人？



### 【註解】

|詞|解說|
|一犬吠影|It-khián-pūi-iáⁿ。|
|蛇，sôa|Chôa 、sôa chiâⁿ kāng音。|
|Tiāⁿ|安定。|
|Gōng-gōng-se̍h|『跟人起舞』。|

