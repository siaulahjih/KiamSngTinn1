---

title: 245. 溪底番薯，免khau洗
author: Siau Lah-jih
date: 2022-05-15
category: chheh
show_chapter: 0
layout: post
toc: true
---
  
## 〈245〉
# 溪底番薯，免khau洗
>**Khe-té han-chî, bián khau-sé**

Chit句俗語tio̍h ài用解說ê方式來說明：
溪底，是古早時代ê河床，chit-mái ê溪埔á地，m̄是海埔新生地--ō͘，是óa tī濁水溪、大肚溪、高屏溪、大甲溪、大安溪、淡水河…等等ê大條溪流，出海口ê poh岸邊內ê田園，a̍h是外pêng ê土地，lóng是溪底chhân，本底是石頭lōng-khōng，因為經過先民ê開墾經營，搬徙石頭，留--落-來-ê是土kah沙，to̍h ē-tàng種作，用chit款溪底沙á地來種土豆、番薯、麻á chiâⁿ適合，種西瓜、蘆筍mā bē-bái。

溪底番薯皮khah金，khah光生，koh是種tī沙á地，bē kiap土，所以boeh煮番薯湯，a̍h是boeh煮番薯kho͘飯ê時，khau皮洗清氣lóng khah簡單，無像種tī土肉khah黏ê水稻田hit種番薯，土黏到滿四界，皮koh jiâu-jiâu chiâⁿ pháiⁿ khau，nā互相比較一下，講溪底番薯，免khau免洗，mā無過分。

朋友nā看你古意好滾笑，時常kā你khau洗，kā你sng，kā你gio̍h，你叫伊mài，伊偏偏boeh kā你落氣，boeh變面受氣，人看咱無氣質，m̄ chhap伊soah hō͘伊歡喜，boeh如何？教你一步，應伊講「溪底番薯，免khau洗」--lah！聽有--ê ē pháiⁿ勢，聽無--ê換伊hō͘人khau洗，因為伊無知識，粗夫一個。

### 【註解】

|詞|解說|
|Khau|『削東西』，用彎曲ê話諷刺。|
|Khau洗|諷刺。|
|Óa-tī|靠近。|
|Poh岸|Poh-hōaⁿ。『駁岸、堤防、河堤』。|
|外pêng|Gōa-pêng，『外邊』。|
|Chhân|田，田地。|
|石頭lōng-khōng|石頭真chē。|
|種作|Chèng-choh，種農作物。|
|Bē-bái|『不錯』。|
|皮khah金|『皮較光亮』。|
|光生|『光鮮』。|
|Bē kiap土|『不會黏著泥巴』。|
|番薯kho͘|番薯切一塊一塊。|
|Jiâu-jiâu|『皺皺』。|
|古意好滾笑|『老實可以開玩笑』。|
|Sng、gio̍h|『講酸溜溜的話，戲謔的話』。|
|Mài|『不要』。|
