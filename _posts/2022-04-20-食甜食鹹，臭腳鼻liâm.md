---

title: 220. 食甜食鹹，臭腳鼻liâm
author: Siau Lah-jih
date: 2022-04-20
category: chheh
show_chapter: 0
layout: post
toc: true
---
  
## 〈220〉
# 食甜食鹹，臭腳鼻liâm
>**Chia̍h tiⁿ chia̍h kiâm, chhàu kha-phīⁿ-liâm**

恭喜！恭喜！食一粒糖á--lah！
「食甜甜，hō͘恁新婦生後生！」
糖á，瓜子，一大堆，liâm-mī柑á糖，liâm-mī chocolate，軟糖bē-bái食，土豆糖á芳koh酥，鳳梨酥好氣味，冬瓜糖siāng清甜。

「Taⁿ，也m̄是ka-tī，也m̄是別人，ná tio̍h chiah-nī客氣？」
Iáu koh有--ò͘！來！Che是鹹酸甜，有仙楂、李á鹹，旺梨糕，楊桃乾，酸chhè梅kah chhó橄á，boeh食ka-tī thok，mài 客氣，客氣to̍h m̄是ka-tī。

「Ah！Che梅á siuⁿ酸，李á siuⁿ鹹，旺梨siuⁿ甜…」
「嘴食嘴嫌，甜鹹chiáⁿ無嫌，人講仙楂、李á鹹，臭酸食到生黏，to̍h是你chit款人！」

來！Gín-á！食--一-粒！…Aih！你ná ē m̄食？
「人阮阿公講：食甜食鹹，ē臭腳鼻liâm neh！人阮無ài食！」
Ná ē chiah乖巧ê gín-á，無要緊--lah！阿公講：「食甜食鹹，臭腳鼻liâm。」He是leh教人m̄-thang烏白食，nā烏白食物件，ē pháiⁿ腹肚，腹肚疼，chia ê鹹酸甜lóng真有衛生，食看māi無要緊，mài食siuⁿ chē to̍h好。

「食甜食鹹，臭腳鼻liâm。」無hit-lō tāi-chì，病ùi嘴入，衛生第一，tú好to̍h好，mài食siuⁿ chē，注重衛生，百病不生，身體勇壯，自然健康。


### 【註解】

|詞|解說|
|腳鼻liâm|『小腿前面部份』。|
|臭腳鼻liâm|腳鼻liâm生瘡潰爛。|
|新婦|Sim-pū，媳婦。|
|後生|Cha-po͘-kiáⁿ。|
|Liâm-mī|1-tah-kú-á，『一下子』。|
|Chocolate|『巧克力』。|
|柑á糖|Kâm-á-thn̂g，『含在嘴裡舔的糖果』。|
|Bē-bái|不錯，真好。|
|Chhè梅|脆梅。|
|Chhó橄á|加甘草製造ê橄欖koaⁿ。|
|Thok|齒thok thok物件。|
|嘴食嘴嫌|『邊吃邊說不好吃』。|
|甜鹹chiáⁿ無嫌|『甜的、鹹的、淡的都好吃』。|
|臭酸食到生黏|Siáⁿ-mih lóng好食|
|百病不生|Pah pēⁿ put seng。|

