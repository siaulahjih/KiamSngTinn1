---

title: 081. 三腳貓，boeh笑一目狗
author: Siau Lah-jih
date: 2021-11-21
category: chheh
show_chapter: 0
layout: post
toc: true
---
  
## 〈081〉
# 三腳貓，boeh笑一目狗
>**Saⁿ-kha niau, boeh chhiò chi̍t-ba̍k káu**

三腳貓是破siùⁿ，一目狗mā是破siùⁿ，lóng是pháiⁿ命kiáⁿ，pháiⁿ命kiáⁿ應該tio̍h相疼痛，怎thang相笑。

人有súi、bái、khiáu、戇，súi，súi無十chn̂g，bái，mā bái無kâⁿ-nn̂g；khiáu--ê食嘴水，戇--ê靠天公，總是一枝草一點露，人nā是有phah-piàⁿ，一定有法度tī社會khiā起。

人生在世，有時月光，有時月暗，人講五年三閏好pháiⁿ照輪，好運tio̍h khah顧謙，m̄-thang揚揚得意boeh笑--人，nā是tn̄g tio̍h一時失志，tio̍h khah注意mài kah人比，比了ē失主意：親像阮kiáⁿ三百分考無tiâu，恁孫二百八，選無學校（thang讀），咱來比，iáu是阮kiáⁿ khah gâu，你kám知，án-ne講，叫做龜笑鱉無尾，「三腳貓，boeh笑一目狗。」實在ē hō͘人笑kah chhia-pùn-táu。

Lóng是han-bān飯桶，m̄-thang相笑。


### 【註解】

|詞|解說|
|破siùⁿ|Phòa-siùⁿ，殘障。|
|十chn̂g|十全十美。|
|Bái無kâⁿ-nn̂g|Bái無透底。深入nn̂g。『果肉內層』。|


