---

title: 093. Pháiⁿ人長歲壽
author: Siau Lah-jih
date: 2021-12-03
category: chheh
show_chapter: 0
layout: post
toc: true
---
  
## 〈093〉
# Pháiⁿ人長歲壽 
>**Pháiⁿ-lâng tn̂g hòe-siū**
 
善有善報，惡有惡報，m̄是無報，是時間未到。Che是勸人做人心肝lia̍h ho͘在，做tāi-chì khah實在，好事加做--寡，pháiⁿ-tāi虧心事m̄-thang做，chiah ē得tio̍h好報，做得好功德，chiah ē致蔭kiáⁿ兒孫á。

其實，有好功德無好功德，自在人心，真正做好心ê人，你ka問看māi，伊boeh做好事，是m̄是貪tio̍h boeh得tio̍h好報，可能m̄是，nā是心內想boeh得tio̍h好報，chiah來做好功德ê人，伊做好事ê出發點to̍h真有可議，佛祖教人做好tāi，只是做好tāi-chì niā-niā，m̄是想boeh得tio̍h好報。你ka想看māi--leh，為tio̍h boeh得tio̍h好報，chiah來做好事，ah nā無得tio̍h好報--leh，m̄ to̍h真正失望--lò͘，人講好心--ê hō͘雷chim，nā照chit款報酬ê論點來看，做好tāi得tio̍h好報ê機率，是非常少，既然做好tāi無一定得tio̍h好報，ah nā án-ne siáⁿ-mih人boeh做好事--leh？

為siáⁿ-mi̍h ē有「pháiⁿ人長歲壽」ê感覺--neh？因為pháiⁿ人顧人怨，雖然pháiⁿ人一時得tio̍h真chē名利，m̄-kú tī別人ê心目中是惹人怨慼--ê，看tio̍h刺鑿，雖然m̄是hiah無度量恨伊趕緊死，總是看伊活tī世間teh做pháiⁿ，lóng ē感覺天公無公平，ná ē「好人快死，pháiⁿ人soah來長歲壽？」Che ná有天理--leh！

做好事本來to̍h是「人」ài做ê本份，你nā m̄做好，to̍h ài墜落惡道，bē使chit做人--ā，kám m̄是--leh！朋友！你nā是一位有智慧ê「人」，mā有想後出世iáu boeh做人，á是boeh做比人koh khah有智慧ê神佛，自chit-mái起，咱ta̍k-ê來做好事，kan-nā做好事niā-niā，m̄是想boeh得tio̍h好報--ō͘。


### 【註解】

|詞|解說|
|心肝lia̍h ho͘在|『主意篤定』。|
|M̄ to̍h|『不就』。|
|Hō͘雷Chim|『被雷打』。|
|機率|Ki-lu̍t。|
|刺鑿|Chhì-chha̍k，討厭。|
