---

title: 071. 死貓吊樹頭，死狗放水流
author: Siau Lah-jih
date: 2021-11-11
category: chheh
show_chapter: 0
layout: post
toc: true
---
  
## 〈071〉
# 死貓吊樹頭，死狗放水流
>**Sí-niau tiàu chhiū-thâu, sí-káu pàng chúi lâu**

咱台灣chit-ê島嶼，有一項足m̄好ê pháiⁿ風俗，to̍h是「死貓吊樹頭，死狗放水流」chit種迷信，到kah人類已經飛chiūⁿ天頂去到太空月球ê今á日，猶原存在tī庄腳所在teh流傳。Kan-nā講Babuza彰化地區，ùi北斗往西，二林、王宮、大城一帶，時常tī路邊，to̍h ē看tio̍h一包一包ê死貓á，用塑膠袋á lok--leh掛tiàm樹頂，風吹日曝，m̄知tio̍h等kah tī時chiah ē消失無跡，實在chiâⁿ無衛生，看tio̍h giōng boeh吐，相信別所在kāng款有chit款現象。

政府一再leh呼叫ta̍k-ê tio̍h注意環境衛生，為siáⁿ-mih chit款chiah無衛生koh pháiⁿ看樣ê風俗，ná ē lóng無改進，kám講民間信仰ê力量chiah-nī大，hām妨害國民健康ê pháiⁿ風俗也無法度解除，請各所在ê衛生單位想看māi--leh，是m̄是ài加強勸導，á是強力禁止。

政府應該有責任kā國民ta̍k-ê做宣導，死貓死狗無影ē變妖精，hit種迷信早to̍h無人相信，處理死貓死狗ê身屍，siāng好ê辦法to̍h是挖土空ka埋掉，khah有衛生，án-ne對精牲á來講，mā是功德一項，你講，tio̍h也m̄ tio̍h。



### 【註解】

|詞|解說|
|島嶼|Tó-sū。|
|Babuza|平埔族名，半線。|
|王宮|地名，『王功』。|
|Lok--leh|裝tī袋á內。|

