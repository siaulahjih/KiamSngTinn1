---

title: 131. 怨人大尻川，笑人無腳肚仁
author: Siau Lah-jih
date: 2022-01-11
category: chheh
show_chapter: 0
layout: post
toc: true
---
  
## 〈131〉
# 怨人大尻川，笑人無腳肚仁
>**Oàn lâng tōa-kha-chhng, chhiò lâng bô kha-tó͘-jîn**

農業社會，khang-khòe khah chē，siāng需要--ê是人工，多子多孫是作穡人ê ǹg望，gâu生湠soah chiâⁿ做娶新婦，看親chiâⁿ，相親ê一項研究功夫。生湠之母，第一ài gâu生kiáⁿ，gâu生kiáⁿ ê cha-bó͘人一定大尻川，尻川phóe有肉，行路khah tìm-táu，khang-khòe ē做，後pái飼kiáⁿ mā khah有奶水。

因為án-ne，大尻川phóe ê cha-bó͘ soah變成一種súi ê標準，che kah中國唐朝時代，西洋藝術家，對女體ê審美觀chiâⁿ kāng款。Kah大尻川顛倒péng ê身材，to̍h是草蜢á腿，草蜢á khah無腳肚仁，行路輕浮han-bān做khah bē生，m̄是siāng好ê bó͘、siāng好ê新婦人選。

風水輪流轉，有影時代無kāng款，古早人欣賞大尻川，chit-mái人kah意lò-lò瘦瘦hit款體形，為tio̍h好穿衫，chit-mái ê cha-bó͘ gín-á cha-bó͘人，一日到暗都是煩惱『瘦身』，所以體格siuⁿ瘦ê女性朋友，已經m̄免koh「怨人大尻川，笑人無腳肚仁。」--lò͘！

除了講女性體格súi-bái ê gī-niū以外，做人mā m̄-thang事事怨妒別人，gâu--ē m̄免phuh-chhèng，ham-bān--ē tio̍h學khah正經，充實ka-tī，只要ka-tī有信心，to̍h m̄免kha̍p bē tio̍h to̍h「怨人大尻川，笑人無腳肚仁。」

### 【註解】

|詞|解說|
|大尻川|『屁股大』。|
|腳肚仁|『小腿肚』。|
|Gâu生|『繁殖能力強』。|
|Chiâⁿ做|Chiâⁿ-chò，變成。|
|Tìm-táu|穩重有力。|
|顛倒péng|『相反』。|
|Lò-lò瘦瘦|『高高瘦瘦』。|
|Gī-niū|Siau-khián。|
|Phuh-chhèng|『驕傲誑妄愛現』。|
|Kha̍p bē tio̍h to̍h|『動不動就…』。|
