---

title: 077. 狗母nā無搖獅，狗公m̄敢來
author: Siau Lah-jih
date: 2021-11-17
category: chheh
show_chapter: 0
layout: post
toc: true
---
  
## 〈077〉
# 狗母nā無搖獅，狗公m̄敢來
>**Káu-bó nā bô iô-sai, káu-kang m̄-káⁿ lâi**

台灣日報有一層報導，講「九月墜胎潮」，青年男女tī中秋賞月ê時chūn，男歡女愛擋bē-tiâu偷食禁果，koh bē-hiáu避孕，soah來珠胎暗結，因為未結婚，恐驚做未婚媽媽，bē-tàng得tio̍h爸母ê諒解，不得已tio̍h來墜胎，墜胎ê結果，總是對母身有所損害，ē-hiáu--ê chhōe-tio̍h合格ê醫生，是好ka-chài，nā是去chhōe密醫赤腳仙á to̍h害。

少年人bē-hiáu想，「只要我歡喜，有siáⁿ-mih不可以！」In kan-nā ē-hiáu想boeh性開放，做hit-lō tāi-chì，koh bē-hiáu避孕，一時soah來有愛ê結晶，hiau-hēng--ò͘，taⁿ lò͘害，boeh án-chóaⁿ chiah好，人叫伊mài，伊都boeh，其實兩人lóng hèng-hèng，「狗母nā無搖獅，狗公m̄敢來。」Án-ne比論有khah無應該，m̄-kú mā是有合chit款tāi。

Tāi-chì既然發生，責任khah分mā分bē明，腹肚nā大，siáⁿ人leh bē快活，m̄是猶原cha-bó͘ gín-á khah犧牲，奉勸未嫁ê cha-bó͘ gín-á姊，男歡女愛siáⁿ人bē，伊nā要求咱tio̍h心頭lia̍h ho͘在，請你sió擋--leh，m̄-thang烏白來，cha-po͘人ê個性我siāng知，你nā mài搖獅，伊to̍h m̄敢亂來，為tio̍h以後ê幸福，暫時ê忍耐，值得期待。


### 【註解】

|詞|解說|
|搖獅|Iô-sai，表示歡迎，m̄是『說不』。|
|墜胎潮|Tūi-the-tiâu。|
|避孕|Pī-īn。|
|結晶|Kiat-chiⁿ。|
|Taⁿ lò͘害|Taⁿ to̍h害，『這下糟糕了』。|
|Hèng-hèng|『性趣多多』。|
|Siáⁿ人bē|『誰不會』。|

