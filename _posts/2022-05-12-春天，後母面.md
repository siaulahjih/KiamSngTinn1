---

title: 242. 春天，後母面
author: Siau Lah-jih
date: 2022-05-12
category: chheh
show_chapter: 0
layout: post
toc: true
---
  
## 〈242〉
# 春天，後母面
>**Chhun-thiⁿ, āu-bó bīn**

Chit遍氣象報告koh真準，三月初九chit一工ê天氣熱kah親像火燒埔，新聞ê氣象報告偏偏講明á載ē透風落雨，初十ê早起boeh上班，穿薄衫tha̍h外套，siáⁿ知八點外，忽然變天，風thàu雨cha̍k，氣溫下降，soah hō͘人sió-khóa畏寒，看曆日á，驚蟄tú-chiah過，春分iáu未到，正是春天ê氣候。Tio̍h！「春天，後母面」，台灣ê春天to̍h是án-ne作怪hō͘人chhia-pùn-táu。

「春天，後母面。」Chit句俗語已經無合時勢，講了m̄ tio̍h，台灣ê春天，ài kah人滾笑，親像紅嬰á ê心思，有時連老母to̍h ioh bē tio̍h，有tang時á笑笑，有tang時á chhōa尿，m̄是哭boeh睏，to̍h是哭boeh食奶，粗心阿娘一時soah m̄知boeh án-chóaⁿ應付，「春天，kài-sêng gín-á面。」有時歡喜，有時變面，並無pháiⁿ意，kám m̄是？老母kám ē kā嬰á受氣，平凡ê人類，kám敢逆天，講天ê m̄是？人--à！Tio̍h敬畏天！Tio̍h敬畏天！

「春天，後母面。」無合時機，以後咱ka改做「春天，gín-á面。」朋友！你講有理a̍h無理！

### 【註解】

|詞|解說|
|Tha̍h外套|『套上外套』。|
|Siáⁿ知|『哪裡知道』。|
|Sió-khóa畏寒|『有點寒意』。|
|Tú-chiah過|『剛剛過去』。|
|Tio̍h！|『對』！|
|作怪hō͘人chhia-pùn-táu|『作怪讓人不知如何應付』。|
|M̄ tio̍h|不對。|
|Ioh bē tio̍h|Ioh bē出來。|
|有tang時á|『有些時候』。|
|Chhōa尿|『尿下去了』。|
|粗心阿娘|『粗心的母親』。|
|Kài-sêng gín-á面|『非常像孩子的臉』。|
|變面|Pìⁿ-bīn，『翻臉』。|
|Kā嬰á受氣|『跟嬰兒生氣』。|
|Kám敢逆天|Kám-káⁿ ge̍k-thiⁿ（ke̍h-thiⁿ）。|
|M̄是|『不是，不對』。|
