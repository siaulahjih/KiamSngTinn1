---

title: 037. 相phah雞á，頭無kòe
author: Siau Lah-jih
date: 2021-10-07
category: chheh
show_chapter: 0
layout: post
toc: true
---
  
## 〈037〉
# 相phah雞á，頭無kòe
>**Sio-phah ke-á, thâu bô kòe**
  
相phah雞á siāng hèng相phah，見nā相phah一定phah到一pêng倒--落chiah ē soah事，另外贏ê hit隻kám有賺--tio̍h？賺一kho͘ o͘ⁿ--leh，雖然phah無死，chhun--落-來mā是半條命。相phah雞á hèng相phah，想boeh保全伊ê雞髻（kòe），chiâⁿ piàⁿ--leh！

有一寡少年家á，血氣tng chhio-tiô，愛phāⁿ愛thit-thô，kha̍p-bē-tio̍h nā看人bē順眼，一句話講了tōng-tu̍t，火氣就to̍h，to̍h boeh kah人冤家相phah，chit種愛chhèng ê相phah雞á，一工到暗相phah結果，m̄是大空細裂，to̍h是烏青凝血，boeh順序過日，chiâⁿ piàⁿ--leh！

Iáu有一種相phah雞á，歲頭khah chē，看起來kài斯文，ná紳士，靠勢伊社會有teh khiā起，法律bat--一-寡，to̍h處處boeh kah人計較，m̄認輸，bē堪得hông phiⁿ--一-下，tn̄g tio̍h鼻屎大ê糾紛，tín動tio̍h to̍h講boeh見官廳起告訴，到尾á，滿面全豆花，後壁面hō͘人kí kah thuh，愛chhèng koh想boeh人尊敬，chiâⁿ piàⁿ--leh！

「相phah雞á，頭無kòe。」做人tio̍h認份，有tāi-chì，照理來議論，m̄-thang一日到暗想boeh kah人烏白phún，性地ài jūn，ē吞忍ài吞忍（lún），忍bē-tiâu，chiah到衙門講法律。




### 【註解】

|詞|解說|
|相phah雞á|『鬥雞』。|
|Hèng相phah|『喜好打架』。|
|賺--tio̍h|Chóan--tio̍h。|
|賺一kho͘ o͘ⁿ--leh|『賺個屁』。|
|Chhun--落-來|『剩下來』。|
|雞髻|雞冠。|
|Chiâⁿ piàⁿ--leh|『難啊』。|
|Phāⁿ|『跟流行，很酷的裝扮』。|
|Kha̍p-bē-tio̍h|『動不動』。|
|Tōng-tu̍t|衝突。|
|To̍h|『燃燒』。|
|愛chhèng|『愛現』。|
|Hông phiⁿ--一-下|『讓人佔一點便宜』。|
|鼻屎大|『一丁點兒』。|
|見官廳起告訴|『到法院打官司』。|
|烏白phún|『亂攪一通』。|
|Jūn|有耐性。|
