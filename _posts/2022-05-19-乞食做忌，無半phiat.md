---

title: 249. 乞食做忌，無半phiat
author: Siau Lah-jih
date: 2022-05-19
category: chheh
show_chapter: 0
layout: post
toc: true
---
  
## 〈249〉
# 乞食做忌，無半phiat
>**Khit-chia̍h chò-kī, bô pòaⁿ-phiat**
 
家財萬貫，不如一技在身，趁食ê家私ài有，趁食ê本頂ài chah-tī身軀，「Aih-ioh！Koh有--二-步-七-à neh！」恭喜，你實在有『兩把刷子』，án-ne to̍h bē去失業無頭路。Nā是做khang-khòe hō͘人看破腳手，見做m̄是失敗，to̍h是hō͘人嫌kah臭phí，「乞食做忌，無半phiat」to̍h是你。人tī尻川後kā lí笑講飯桶死死，ham-bān kah有chhun--ì。

做忌是懷念祖先ê好風俗，敬神如神在，當然煮kah chiâⁿ phang-phài，大碗公是冬筍煮精肉，細碗kiang té香菇雞，大kâi盤á排牲禮，細ê phiat-á khǹg祖媽ài食ê醬菜醃瓜，慎終追遠boeh做忌，敬心siāng要緊。

乞食mā是人，in mā有祖公，可惜ka-tī一身thô͘-thô͘-thô͘，ná有好物thang敬in阿祖，只有三支清香表心意，有來食無來食，有保庇無保庇，出在伊。Ka-tī ê飯碗，大細頭嘴khah要緊，祖先--à，原諒kiáⁿ孫ham-bān無半phiat，m̄是存心不孝你。

「乞食做忌，無半phiat」，原諒伊，ham-bān飯桶無半phiat，siáⁿ人boeh飼你？


### 【註解】

|詞|解說|
|Phiat|撇；phiat-á『小盤子』。|
|家財萬貫，不如一技在身|Ka-châi bān-koàn，put-jû it-ki-chāi-sin。|
|趁食ê家私|『賺錢的家伙』。|
|無半phiat|Siáⁿ-mih lóng bē-hiáu。|
|本頂|本領。|
|Chah-tī身軀|『隨身攜帶，指一技在身』。|
|尻川後|背後。|
|飯桶死死|『笨得要死』。|
|Ham-bān kah有chhun--ì|『太笨了』。|
|Phang-phài|豐富，『菜餚很多』。|
|Té|底，裝。|
|Phiat-á|『小碟子』。|
|Khǹg|放，裝。|
|慎終追遠|Sīn chiong tui oán。|
|好物|Hó-mi̍h，『好東西』。|
|出在伊|『隨他去』。|
|大細頭嘴|『大大小小要吃飯的人口』。|
