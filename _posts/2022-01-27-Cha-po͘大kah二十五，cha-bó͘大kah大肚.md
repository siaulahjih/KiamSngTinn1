---

title: 147. Cha-po͘大kah二十五，cha-bó͘大kah大肚
author: Siau Lah-jih
date: 2022-01-27
category: chheh
show_chapter: 0
layout: post
toc: true
---
  
## 〈147〉
# Cha-po͘大kah二十五，cha-bó͘大kah大肚
>**Cha-po͘ tōa kah jia̍p-gō͘, cha-bó͘ tōa kah tōa-tō͘**

Cha-po͘ gín-á ê成長，大到二十五歲，感覺小可懷疑，想當初時Siau Lah-jih少年時代，十九歲時159公分，AV短，等到師範出業，162公分到taⁿ to̍h無koh再大漢，卻是腰圍jú粗，jú來jú lah-sap肥是真--ê，Siau Lah-jih大隻雞慢啼，師範出業hit年已經二十二歲--lò͘，iáu是虛歲neh？離二十五歲iáu差三年。

Koh來看Siau Lah-jih ê後生，比in pē有khah hō͘-chìn（後進），今年二十二歲166公分，m̄-kú chit-ê數字已經是二、三年前ê身高，講「Cha-po͘大kah二十五，」可能有khah少數。

Koh來講「Cha-bó͘大kah大肚。」Che tio̍h真pháiⁿ定奪，大肚是講有身，有身to̍h是嫁ang了後，已經腹肚內有gín-á。根據媒人婆--a講親chiâⁿ，正正當當完婚ê cha-bó͘ gín-á，tī chit-mái ê社會，siāng少mā tio̍h 20~30腳tau，講大kah大肚，有khah hàm有khah包含，真pháiⁿ定論，大概是講過去ê時代，嫁娶有khah早，cha-bó͘ gín-á十五、六歲to̍h嫁leh走--à，m̄-kú十五、六歲kám有影大到在--ā，少缺(chió-khoeh)十六、七、八歲iáu leh大ê cha-bó͘ gín-á。

其實nā按chín時代gín-á成長來看，營養好，做輕可，tó一口灶ê gín-á，m̄是飼kah肥chut-chut，特別是cha-bó͘ gín-á，國小五、六年--ê to̍h大kah有khoàiⁿ--ah，in老母大姊ê衫á穿--leh，常常hō͘老師kioh是家長媽媽--leh，有影gâu大，koh ē繼續大，大到高中十八、九歲ê時，可能大到在，bē koh大--lò͘，nā是繼續koh讀大學，四年後chiah嫁，廿三、四歲以後chiah大腹肚生kiáⁿ，是chiâⁿ正常ê tāi-chì，照án-ne看，「cha-po͘大kah二十五，cha-bó͘大kah大肚。」Chit種講法已經落伍，無合時勢--lò͘。

### 【註解】

|詞|解說|
|AV短|矮koh肥koh短。|
|Lah-sap-pûi|『痴肥』。|
|In pē|In老爸，父對kiáⁿ講無妨，nā對別人to̍h khah無禮貌。|
|大肚|Tōa-tō͘，有身大腹肚。|
|腳tau|左右。|
|包含|Pau-hâm，曖昧ê意思。|
|Hàm|『誇張』。|
|大到在|『成長到不再成長』。|
|少缺|chió-khoeh，真chē ê意思，少、缺lóng是否定語，否定再否定，變成肯定。|