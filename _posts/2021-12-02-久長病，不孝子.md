---

title: 092. 久長病，不孝子
author: Siau Lah-jih
date: 2021-12-02
category: chheh
show_chapter: 0
layout: post
toc: true
---
  
## 〈092〉
# 久長病，不孝子
>**Kú-tn̂g pēⁿ, put-hàu-chú**
 
生、老、病、死，tah一項khah可怕，有人驚死，有人驚老，身苦病疼hō͘人煩，使人操，有生注定ài死，死了一切『靜悄悄』。死是tiām靜tiām chut-chut，無siáⁿ-mih thang驚，老to̍h bē哺得土豆，減享受--淡-薄-á，mā m̄是大艱苦，siāng驚to̍h是破病，皮肉酸疼像針ui，心情鬱卒目屎四淋垂，nā是小可傷風感冒，腹肚疼、落屎、膨風，chhōe醫生藥á食食--leh，隨時春風。

Nā是pháiⁿ運tn̄g tio̍h pháiⁿ-khang--ê久年病，boeh醫錢傷重，koh tio̍h人奉待，m̄醫mā bē soah--得，kám真正boeh khǹg ho͘害。Án-ne講，病是siāng可怕，siāng厲害。

病人nā是人ê序細，爸母照顧合應該，心肝á kiáⁿ，是我ê肉，甘願為你來拖磨。王曉明in老母kah老爸，是siāng hông感心ê兩ê。

Ah nā破病是阿娘，á是阿爹，做人kiáⁿ兒孝敬爸母，親身侍候阿爸，體貼阿娘，mā是天經地義，免人褒獎，歡喜甘願。講是án-ne講，社會事難得解說，「久長病，不孝子」滿四界，長期照顧病人總是無thang快活，koh講mā有現實ê tāi-chì牽掛，bó͘ tio̍h疼，kiáⁿ tio̍h飼，頭路ài食，ka-tī mā ài lio̍k-thiòng奢華，一時委曲ē得忍受，久長ê鬱卒bē堪得吞忍，「不孝子」to̍h án-ne產生。

爸母疼kiáⁿ是天生，la̍k屎la̍k尿歡喜甘願，kiáⁿ孝序大是道理ê教化，有讀冊ê你kah我，咱lóng有教化，有孝爸母ài及時，不幸爸母破病ài kā伊醫，盡心盡力，mài想siān，mài計較，計較兄弟無公平，想起細漢爸母kā咱iúⁿ，kā咱飼，kā咱chhiâⁿ kah chiah大漢，chit-mái報答親恩合該然。


### 【註解】

|詞|解說|
|操|Chhau，操煩。|
|Tiām chut-chut|『靜悄悄』。|
|針ui|『針刺』。|
|目屎四淋垂|『淚流滿面』，sì-lâm-sûi。|
|Pháiⁿ-khang--ê|『不好的』。|
|Khǹg ho͘害|『放著惡化』。|
|牽掛|Khian-kòa，khan-khòa。|
|Lio̍k-thiòng奢華|享受『找樂子』。|
|想siān|『灰心懶惰』。|
|Iúⁿ|養。|