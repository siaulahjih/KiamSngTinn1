---

title: 039. 烏雞母，生白雞卵
author: Siau Lah-jih
date: 2021-10-09
category: chheh
show_chapter: 0
layout: post
toc: true
---
  
## 〈039〉
# 烏雞母，生白雞卵
>**O͘-ke-bó, seⁿ peh-ke-nn̄g**
  
飼過雞á to̍h知影，管thāi伊烏雞母、白雞母、á是花雞母，生ê卵m̄是白色to̍h是黃土色，che ná有siáⁿ稀奇，值得人青喊白喊來看奇巧。

其實「烏雞母，生白雞卵」無怪奇，人ê無知迷信chiah是趣味；幾年前，厝邊石先生飼一隻狗á chiâⁿ趣味，見nā暗時十點外to̍h一直吹狗螺，ta̍k-ke kioh-sī有siáⁿ-mih pháiⁿ先兆，經過二、三暝ê觀察，第四工暗暝十點出á，相約厝邊隔壁來看變魔術，十點半一下到，Lah-jih開始喝聲：「開始hoⁿ，開始吼。」Chiâⁿ奇怪，狗頭向chiūⁿ天，hoⁿ-hoⁿ叫，實在有奇，一分鐘後koh喝：「擋--leh，m̄-thang hoⁿ！」狗á真正ē聽口令，隨時停，一點á mā無走精。

厝邊兄弟，ta̍k-ke看kah chiâⁿ趣味，感覺真懷疑，ná ē án-ne生？是m̄是你蕭老師有影ē-hiáu法術teh變把戲？

M̄是！M̄是！這是有根據，是科學ê道理，m̄是用法術念咒語，mā m̄是狗á看tio̍h鬼，請恁m̄-thang驚惶，taⁿ來講hō͘恁聽，無迷信無pòng影，請恁斟酌聽：

講破m̄值三ê錢，原來對面hit間麵包店teh關電動門，kha̍h sian無bā ki-ki叫，chit種高頻率ê聲音對狗ê耳空是chiâⁿ刺激。人ê無知識，引起chiâⁿ chē迷信，聽tio̍h吹狗螺，講siáⁿ-mih有mngh-sngh，牽拖che牽拖he，實在是真冤枉，因果顛倒講，應該ài án-ne講，有人死亡，狗á有靈性，chiah ē「hó͘ⁿ！hó͘ⁿ！hó͘ⁿ！」叫，報恁知，kā恁講。

明á暗厝邊隔壁koh集倚來，boeh聽狗螺聲，看有影a̍h無影，十點外á，麵包店boeh關門，iⁿ-iⁿ-oaiⁿ-oaiⁿ chi̍t-chūn koh chi̍t-chūn，一時間，狗螺to̍h吹無斷，吹kah門關好勢，hiông-hiông停止無聲說，證明Lah-jih無講白賊話。

「烏雞母，生白雞卵」無siáⁿ-mih怪奇，千萬m̄-thang烏白論----迷信。






### 【註解】

|詞|解說|
|管thāi伊|『管他的』。|
|青喊白喊|Chheⁿ-hán-pe̍h-hán，大驚小怪。|
|吹狗螺|『狗嚎叫』。|
|Pháiⁿ先兆|Pháiⁿ-sian-tiāu，『壞預兆』。|
|Pòng影|『繪聲繪影』。|
|斟酌|Chim-chiok，注意。|
|M̄值|『不值』。|
|Kha̍h sian|『生銹』。|
|高頻率|Ko-pîn-lu̍t。|
|Mngh-sngh|妖魔鬼怪。|




