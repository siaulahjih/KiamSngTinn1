---

title: 174. 佈田佈無chōa，ngeh肉kiap相拖
author: Siau Lah-jih
date: 2022-03-04
category: chheh
show_chapter: 0
layout: post
toc: true
---
  
## 〈174〉
# 佈田佈無chōa，ngeh肉kiap相拖
>**Pò͘-chhân pò͘ bô chōa, ngeh bah kiap sio-thoa**

昨昏去hông請，是新娘攤，學校同事cha-bó͘ gín-á boeh嫁ang，因為siuⁿ慢到位，kah無熟似ê朋友坐做夥，giâ箸ngeh菜、lim飲料、敬燒酒，lóng hō͘人khah客氣khah bē自然，一齣菜出來，互相tio̍h客氣kui晡，有ê講boeh敬老尊賢，有ê講免客氣，隨人ka-tī，推來推去，soah變做chiâⁿ無趣味。

第三齣出來一盤「茶鵝」ê新口味，有茶芳kah鵝肉ê滋味，無sè-jī，伸箸to̍h kā伊ngeh，ham-bān師傅切無離，ngeh一下連三、四片，tò手giâ湯匙á tàu相kāng，iáu伸一塊細塊á黏死死，不得已只好ngeh來到碗kîⁿ，chiâⁿ pháiⁿ勢sòa-chhùi消遣一下á ka-tī：「佈田佈無chōa，ngeh肉kiap相拖。」無疑誤，soah hō͘ ta̍k-ê笑哈哈！

少年朋友聽無人leh笑án-chóaⁿ？提出疑問問因端：Siáⁿ-mih意思？

古早作田除了靠牛幫忙以外，完全是人工，佈田ē直chōa，tio̍h ài長期練習，piàⁿ勢學chiah有才調，nā是pān-tōaⁿ學，落田佈秧á to̍h知影，一定bē直，歪歪chho̍ah-chho̍ah，chit款pān-tōaⁿ人，講tio̍h食伊siāng勤快，有好料--ê，一定chìⁿ頭前，想盡辦法boeh加人食khah chē，「佈田佈無chōa，ngeh肉kiap相拖」ê意思kah「食飯用碗公，做khang-khòe閃四方」kāng款，lóng是kut-la̍t食，pān-tōaⁿ做ê àu少年。


### 【註解】

|詞|解說|
|Chōa|『行列，線條』。|
|Ngeh bah|挾肉。|
|Hông請|Hō͘人請（客）。|
|新娘攤|娶新娘ê酒宴。|
|無sè-jī|『不客氣』。|
|碗kîⁿ|『碗的邊緣』。|
|因端|In-toaⁿ，原因。|
|歪歪chho̍ah-chho̍ah|歪歪斜斜。|
|Chìⁿ頭前|『擠前頭』。|
|加人|加別人，比別人khah chē。|
|Àu少年|飯桶ham-bān ê少年人。|
