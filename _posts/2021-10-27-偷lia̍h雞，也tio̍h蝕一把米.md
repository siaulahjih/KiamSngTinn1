---

title: 057. 偷lia̍h雞，也tio̍h蝕一把米
author: Siau Lah-jih
date: 2021-10-27
category: chheh
show_chapter: 0
layout: post
toc: true
---
  
## 〈057〉
# 偷lia̍h雞，也tio̍h蝕一把米
>**Thau lia̍h ke, iā tio̍h si̍h chi̍t-pé bí**

Ah你實在有影giàn頭，cha-po͘ gín-á chhōa cha-bó͘ gín-á散步thit-thô，soah bē-hiáu請人食飯、lim咖啡，kan-nā儉死死，一ê圓phah廿四ê結，boeh ná有法度交cha-bó͘ gín-á。你無聽人講，「偷lia̍h雞，也tio̍h蝕一把米」，娶bó͘ hiah簡單，交cha-bó͘ gín-á朋友hiah簡單，無開錢bē-sái--tit。

M̄是叫你kâng巴結--lah！Mā m̄是講cha-bó͘ gín-á愛錢！總--是，cha-bó͘ gín-á人khah愛人體貼，lim咖啡、看電影，食飯se̍h百貨公司、買chê小禮物相送，人m̄-chiah知影你ê誠意，想boeh人嫁hō͘你，soah免先開一sut-á錢。

做生理mā是kāng款，你無看人新開業：

「來來來！趕緊來！Chia有物件相送，緊來緊送，慢來--ê chhun一半。」

「緊來看--ò͘，緊來看！新開業，價siàu算一半，koh送你雨傘。」

Boeh趁人ê錢，kám hiah快，無廣告無俗賣，ná有法度siâⁿ人客。「偷lia̍h雞，也tio̍h蝕一把米。」實在有道理，nā mài kâng騙，mā mài kâng拐，只要光明正大，交朋友，做生理lóng ē-sái。


### 【註解】

|詞|解說|
|蝕|Si̍h，si̍t，si̍h本，sit月。|
|Giàn頭|戇呆戇呆。|
|一ê圓|一個錢。|
|Kâng|Kā-lâng。|
|Se̍h|『逛』。|
|買chê|『買一些』。|
|Kám hiah快|『哪有那麼簡單』。|
|Siâⁿ人客|吸引人客。|

