---

title: 240. 白鴒鷥，飛到胭脂巷iā是白
author: Siau Lah-jih
date: 2022-05-10
category: chheh
show_chapter: 0
layout: post
toc: true
---
  
## 〈240〉
# 白鴒鷥，飛到胭脂巷iā是白
>**Pe̍h-lêng-si, poe kàu ian-chi-hāng iā sī pe̍h**

講1-ê做大頭兵á ê故事，是chiaⁿ實--ê，m̄是編--ê。

Chit-mái ê大頭兵hio̍h-khùn，án-chóaⁿ消遣ka-tī，因為年齡差siuⁿ chē，無ka注意。想起三十外冬前tī桃園做兵，mā有發生一寡趣味，每pái tn̄g tio̍h hioh-khùn日，m̄是踢街路，to̍h是lòng球相pōng，看電影lim燒酒，nā是lak-tē-á袋磅子時，只好tòa營房內戇gín-á睏中晝，睏kui日。

有一回，朋友相招boeh轉去厝--裡，來到桃園街市，朋友相chhòng-tī，問講你做過老師ê人，kám敢行kha-sau keng-á滿滿是ê hit條柳街巷，為tio̍h cha-po͘人ê勇氣，chhân-chhân hām伊鬥陣ka行--過-去，講mā怪奇，人我hit時身雕se-bí-loh，伊穿普通便衣，巷á內底ê趁食cha-bó͘，一直kā伊招，差1-sut-á to̍h ka giú--入-去，害我朋友一直講m̄，驚到giōng boeh死。

逃出胭脂巷了後，to̍h kā朋友消遣，心不正寫tī你ê面，你看我「白鴒鷥，飛到胭脂巷iā是白」，一時害朋友soah頭lê-lê，bē-hiáu講話。

蓮花，『出污泥而不染』，to̍h是kah「白鴒鷥，飛到胭脂巷iā是白」kāng道理，做人tio̍h行正道，m̄-thang受邪惡環境左右，來做敗壞名聲ê tāi-chì。


### 【註解】

|詞|解說|
|Tn̄g tio̍h|遇tio̍h。|
|踢街路|Se̍h街，『逛街』。|
|Lòng球|撞球。|
|Lak-tē-á袋磅子|『口袋裡沒錢』。|
|Tòa|Tī，在。|
|戇gín-á睏中晝|『宰我晝寢』。|
|Chhòng-tī|『戲弄』。|
|Kám敢|Kám-káⁿ，『敢嗎』？|
|Kha-sau keng-á|妓女戶。|
|身雕se-bí-loh|身穿西裝。|
|趁食cha-bó͘|Thàn-chia̍h cha-bó͘，妓女。|
|1-sut-á|一點點á。|
|Giú--入-去|『拉進去』。|
|Giōng|『快要，幾乎』。|
|胭脂巷|綠燈戶。|
|頭lê-lê|Pháiⁿ-sè頭垂垂。|