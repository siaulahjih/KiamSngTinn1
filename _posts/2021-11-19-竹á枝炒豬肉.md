---

title: 079. 竹á枝炒豬肉
author: Siau Lah-jih
date: 2021-11-19
category: chheh
show_chapter: 0
layout: post
toc: true
---
  
## 〈079〉
# 竹á枝炒豬肉
>**Tek-á-ki chhá ti-bah**

「竹á枝炒豬肉」kah北京話『竹筍炒肉絲』kāng款意思，lóng是gia̍h竹gîm-á á是柴á枝phah gín-á，che是過去爸母教kiáⁿ siāng捷用ê法寶。

三字經án-ne寫：『養不教，父之過，教不嚴，師之惰。』To̍h是因為chit兩句話，ta̍k-ê教kiáⁿ教學生，lóng khah合意嚴教，嚴師出高徒，嚴老爸出狀元公，嚴，ài嚴有道理，做好樣chiah thang對序細要求，nā無，kha̍p-bē-tio̍h to̍h「竹á枝炒豬肉」，he m̄是叫做嚴教，he只是à-pà。大人nā à-pà，gín-á to̍h食bē-ta，做tio̍h chit款gín-á，實在無ta-ôa。

人chit-mái時代已經無kāng，捷phah bē疼，捷罵bē驚，ta̍k-ê lóng知影，做人老師，做人序大，tio̍h學愛ê教育，用愛心去引chhōa，chhōa學生行入學堂，歡喜來讀冊，chhōa  kiáⁿ兒來去做khang-khòe，phah-piàⁿ是咱ê。

Nā boeh引chhōa ē行，行了ē好勢，咱做序大ê爸母師輩，tio̍h ài做好模範hō͘ in tòe。民主時代，開放ê教育，有影無khah早hiah好過，做老師--ê，做爸母--ê，人本主義ê理念，tio̍h ài tòe ē tio̍h時勢。



### 【註解】

|詞|解說|
|竹gîm-á|小竹枝。|
|柴á枝|小樹枝木片。|
|Siāng捷用|『最常用』。|
|Kha̍p-bē-tio̍h|『動不動』。|
|食bē-ta|『吃不消』。|
|無ta-ôa|無可奈何。|
|引chhōa|引導、『諄諄善誘』。|
|Hō͘ in tòe|『讓他們跟進』。|

