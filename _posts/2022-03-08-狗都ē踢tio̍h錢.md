---

title: 178. 狗都ē踢tio̍h錢
author: Siau Lah-jih
date: 2022-03-08
category: chheh
show_chapter: 0
layout: post
toc: true
---
  
## 〈178〉
# 狗都ē踢tio̍h錢
>**Káu to ē that tio̍h chîⁿ**

古早人講台灣錢淹腳目，意思是講台灣chit-ê所在chiâⁿ好趁食，只要願做，免驚á無錢thang趁。

有人講chín ê景氣真bái，hông感覺懷疑懷疑，你ka看，chit pái ê縣市長選舉，鬧熱滾滾，開tio̍h chiah chē錢，文宣海報、廣告看板、薰酒檳榔、三頓ê開銷，iáu有o͘-se選民ê買票錢，一開tio̍h算千萬、chiūⁿ億，kám有影景氣bái？

講tio̍h買票錢，chit款賄選ê惡質文化，立法委員謝聰敏先生質詢講：O͘-se買票ê情形chiâⁿ嚴重，連「狗都ē踢tio̍h錢」，實在無過分，過去ê買票是買穩--ê，有買有投，有買有效，無穩tak-tak ê票無買；chit-mái是買kui-phiàn--ê，除了hō͘人點油做記號--ê以外，有選舉權--ê lóng有份，nā是厝邊隔壁有收tio̍h買票錢，偏偏kan-nā kā我làng--過，he to̍h bē-tàng將án-ne放ho͘做tú好，用討--ê mā boeh kā伊討kah有，人講『不拿白不拿』，無leh戇--kong！所以nā買有一、兩成ê效果tio̍h bē bái--à。

咱án-ne假設ka想看māi，選舉前hit一、兩工，候選人提錢買票ê狀況，各柱á腳分錢hō͘選民，kám無sêng用iā--ê，iā kah一四界。縣議員、鄉鎮長選舉koh到--à，有人無閒抄買票ê名單，有人chông買票ê銀票，有人iáu koh teh煩惱選舉ê惡質化，khah chē ê人leh歡喜過年炊甜粿ê甜粿錢有了了，因為有人出便便。

Ta̍k-ê tio̍h小心，選舉到--à，「狗都ē踢tio̍h錢」，這是一句新ê俗語，行路tio̍h sè-jī，tng你踢tio̍h錢ê時chūn，boeh khioh a̍h m̄ khioh，問你ka-tī。


### 【註解】

|詞|解說|
|O͘-se|『賄賂』。|
|Chiūⁿ億|上億。|
|穩--ê|穩當--ê|
|穩tak-tak|Ún-tàng，穩當。|
|Làng--過|『跳過去』。|
|Sêng用iā--ê|『像用撒的』。|
|Chông|『忙著奔走』。|
|銀票|Gîn-phiò，鈔票。|
|Khioh|『撿起』。|
