---

title: 072. Phah狗無看主人
author: Siau Lah-jih
date: 2021-11-12
category: chheh
show_chapter: 0
layout: post
toc: true
---
  
## 〈072〉
# Phah狗無看主人
>**Phah káu bô khòaⁿ chú-lâng**

前kó͘月報紙報一條新聞，講一ê人用腳踢一隻吠伊ê狗á，得失tio̍h狗主人，soah引起殺身之禍，che實在是「phah狗無看主人」siāng不幸ê後果，未免siuⁿ超過。

人講惜花連盆惜，惜盆連枝，
人ê金kiáⁿ玉孫，siáⁿ人boeh hông教示，
目chiu peh無金，人ê序大tī面前，你也boeh kâng教示，
雖講你是老師，mā bē當得tio̍h家長ê諒解；
社會各界，交陪往來，
意見bē合，互相相害，
人ê意愛，tio̍h ài忍耐，
千不該，萬不該，你nā「phah狗無看主人」，
tio̍h in意愛，你tio̍h害，
輕--者傷感情，嚴重--ê ē hō͘你ùi天頂poa̍h--落-來，
叫苦mā無tè解。

Phah狗tio̍h看主人，面子小kâng顧--leh！


### 【註解】

|詞|解說|
|得失|Tek-sit，得罪。|


