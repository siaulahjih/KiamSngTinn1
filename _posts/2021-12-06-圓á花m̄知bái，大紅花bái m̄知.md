---

title: 096. 圓á花m̄知bái，大紅花bái m̄知
author: Siau Lah-jih
date: 2021-12-06
category: chheh
show_chapter: 0
layout: post
toc: true
---
  
## 〈096〉
# 圓á花m̄知bái，大紅花bái m̄知
>**Îⁿ-á-hoe m̄-chai bái, tōa-âng-hoe bái m̄-chai**

圓á花是一種草花，無大欉，花蕊圓圓，kah紅圓á平大粒，色水紅紅，紅kah圓，是充滿喜氣ê色tì，所以嫁cha-bó͘-kiáⁿ時，lóng ē隨siāⁿ底khǹg一寡圓á花，意思是講「圓á花m̄知bái」，叫新娘ài盡心有孝ta-ke-koaⁿ，m̄-thang顧ka-tī妝súi-súi，失去了家教。

其實圓á花kám hiah bái？Súi bái在人kah目，圓圓、紅紅開kah一大chhop，看--起-來不止á kó͘-chui秀氣，講m̄知bái，應該是客氣話chiah tio̍h。Nā是真正hō͘人看做bái，賞花人ê心態tio̍h ài檢討--lò͘，圓á花好種好照顧，一般人lóng講做真「臭賤」，臭賤兩字ê意思是性命力真強，gâu生湠，人ê弱點to̍h是án-ne，少to̍h貴，chē to̍h俗，俗soah hō͘人嫌臭賤，實在不應該。

「大紅花bái m̄知」，猶原kāng款意思，大紅花to̍h是燈á花ê一種，花瓣彎度khah少，khah無sêng燈籃，是圍籬笆ê好材料，mā是chiâⁿ好管理，葉青翠koh足gâu開花，結果mā是hō͘人看做賤，實在chiâⁿ m̄值。

「圓á花m̄知bái，大紅花bái m̄知」，當做kò͘謙話，講講笑笑--leh to̍h好，m̄-thang認真去議論。


### 【註解】

|詞|解說|
|色水|顏色。|
|Siāⁿ底|『禮盒內』。|
|Chhop|『簇』。|
|臭賤|To̍h是賤，粗俗，低級，容易生存…。|
|燈á花|Teng-á-hoe，『朱槿』。|
|花瓣|Hoe-bān。Hoe-pān。|
