---

title: 058. 千里送鵝毛
author: Siau Lah-jih
date: 2021-10-28
category: chheh
show_chapter: 0
layout: post
toc: true
---
  
## 〈058〉
# 千里送鵝毛
>**Chhian-lí sàng gô-mo͘**

「千里送鵝毛」禮輕情意重。

送禮是一項大tāi-chì，婚喪喜慶tio̍h送禮，人來客去、朋友交際tio̍h送禮，阿公--ê看阿孫--ê tio̍h送禮，序細探訪序大mā tio̍h送禮。送禮送了正當有人情味，ē牽倚人ê感情，糖甘蜜甜；送禮nā送了無tú好，siuⁿ少真iàn氣，人ē講咱pa̍t-á-sái，nā是送了siuⁿ chē，人koh誤會咱m̄知boeh創siáⁿ-mih貨；siāng kài犯嫌--ê to̍h是o͘-se，錢chē chē，a̍h是貴重ê上等貨，希望你ka tàu腳手，做hit-lō犯法ê khang-khòe，tāi-chì nā破空是ē hông關tiàm lo̍k櫥á底。

君子交陪淡如水，來來去去重情義，送禮有必要，總是bē當見pái空手hò͘蝦，án-ne ē失禮，boeh án-chóaⁿ送禮，本地土產，ka-tī所種lóng好勢，免siuⁿ chē，siāng好是講boeh送hō͘ gín-á，a̍h是講boeh送hō͘阿姆kah阿伯。


### 【註解】

|詞|解說|
|婚喪喜慶|Hun song hí khèng。|
|正當|Chèng-tong。|
|牽倚人ê|『拉近人的』。|
|Iàn氣|失禮pháiⁿ勢。|
|Pa̍t-á-sái|『吝嗇鬼』。|
|犯嫌|忌諱，hō͘人誤會。|
|O͘-se|『賄賂』。|
|Lo̍k櫥á底|監獄內。|
|空手hò͘蝦|『空手到，兩串蕉』。|

