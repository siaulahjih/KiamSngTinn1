---

title: 203. 三隻鳥，一隻鷹；三ê gín-á，一ê免做兵
author: Siau Lah-jih
date: 2022-04-03
category: chheh
show_chapter: 0
layout: post
toc: true
---
  
## 〈203〉
# 三隻鳥，一隻鷹；三ê gín-á，一ê免做兵
>**Saⁿ chiah chiáu, chi̍t chiah eng; Saⁿ ê gín-á, chi̍t ê bián chò-peng**

斑鳩、粉鳥、鷹，hō͘人ê感覺是：斑鳩、粉鳥是溫順ê好鳥，鷹á是pháiⁿ鳥，因為伊ē咬鳥á，是鳥類ê害á組；中國人講『好男不當兵，好鐵不打釘。』意思是講做兵--ê lóng是害á，che kah咱台灣人ê觀念to̍h完全無kāng-khoán--lò͘，台灣人將做兵看做一項榮幸koh愛國ê tāi-chì，bē-tàng做兵，是siáⁿ-mih原因？一定hō͘人giâu-gî，犯罪？Ah是身體有問題？身體檢查甲等--ê，是真hiâu-pai，nā是丙種、丁--ê，tio̍h hông看衰bái，你kám知？

「三隻鳥，一隻鷹；三ê gín-á，一ê免做兵。」to̍h是講生kiáⁿ bē gâu--得，chi̍t-tīn kiáⁿ無thang chiâu-chiâu gâu，to̍h是做爸母ê人，用心計較boeh栽培，看ē-tàng個個都ē出脫--無，無法度，bē-gâu--得to̍h是bē-gâu--得，khan-ná（偏偏）boeh出1-ê ku-lún，boeh出1-ê戇kiáⁿ、pháiⁿ kiáⁿ，實在無ta-ôa。做人爸母--ê，nā生tio̍h一隻鷹、免做兵ê序細，boeh如何？只好平常心看待，bē gâu--得。

註：Chit句俗語本成是「三隻鳥，一隻鷹；三ê gín-á，一ê海瑞兵。」Siáⁿ-mih是海瑞兵，問chiâⁿ chē人lóng m̄知來源，kan-nā知影講是害á ê意思，m̄-chiah ka改做「三隻鳥，一隻鷹；三ê gín-á，一ê免做兵。」


### 【註解】

|詞|解說|
|斑鳩|Pan-kah。|
|粉鳥|Hún-chiáu，鴿子。|
|害á|『壞的』。|
|Giâu-gî|懷疑。|
|Hiâu-pai|驕傲。|
|看衰bái|表現無好hō͘人看bē起。|
|Chiâu-chiâu gâu|全部gâu。|

