---

title: 075. 豬á過槽芳
author: Siau Lah-jih
date: 2021-11-15
category: chheh
show_chapter: 0
layout: post
toc: true
---
  
## 〈075〉
# 豬á過槽芳
>**Ti-á kòe chô phang**

同事郭老師今年得tio̍h教育樹人獎，ta̍k-ê為伊o-ló歡喜，昨昏郭老師特別準備紅豆圓á湯請--阮。早晡十點十分，鐘聲一下響，全校老師挨挨陣陣來到辦公室，你一碗、我一碗，有講有笑，目一下nih，二十分鐘過--去，鐘聲一下tân，兩斗ê圓á chhè kûn紅豆，隨時清氣溜溜，sut kah ta-ta-ta。

人講「豬á過槽芳」，有影，m̄-nā gín-á niā-niā，連大人都kāng款，平常時，厝邊隔壁有人嫁娶hēng紅圓á，趁chhiⁿ kiat--兩-粒-à，iáu有趣味，chhun--ê to̍h ài khǹg kah臭酸--lò͘。Chit-mái大陣人tiàm做夥，食--起-來有影khah心適，大碗細碗食kah m̄知影thang飽，大鼎飯有影khah好食。

Gín-á食飯愛鬧熱，tī厝--裡pháiⁿ嘴斗chiâⁿ pháiⁿ飼ê gín-á，一下chah飯包去學校食，koh ē嫌飯包siuⁿ細粒，吩咐爸母明á載tio̍h ài té khah chē--leh，chit種「豬á過槽芳」ê心理，做爸母ê人，實在有需要研究--一-下。



### 【註解】

|詞|解說|
|過槽芳|換別槽--ê khah phang。|
|樹人獎|Sū-jîn-chióng。|
|昨昏|Cha-hng。|
|目一下nih|Nā「目」講本調ê時，口氣親像淡薄á無仝，án-chóaⁿ書寫表示，需要研究。|
|Tân|響。|
|圓á chhè|粿chhè，chhè粽。|
|Kûn|用水煮。|
|Sut kah ta-ta-ta|『吃得一乾二淨』。|
|Hēng|分享禮物。|
|趁chhiⁿ kiat--兩-粒-à|『趁新鮮吃他一兩個』。|
|Chhun--ê to̍h ài khǹg kah臭酸--lò͘|『剩下的就要任其腐壞』。|
|Pháiⁿ嘴斗|『食欲不振』。|
|Chah飯包|『帶飯包』。|

