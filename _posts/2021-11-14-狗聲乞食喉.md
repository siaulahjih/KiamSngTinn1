---

title: 074. 狗聲乞食喉
author: Siau Lah-jih
date: 2021-11-14
category: chheh
show_chapter: 0
layout: post
toc: true
---
  
## 〈074〉
# 狗聲乞食喉
>**Káu siaⁿ khit-chia̍h âu**

尻川後bat聽人án-ne批評：唱kah hit款歌聲，也敢hiān-sì，「狗聲乞食喉」實在有夠pháiⁿ聽。

狗nā大聲吠，有影pháiⁿ聽koh吵死人，用狗聲來keng-thé人ê歌聲bái，iáu算ē通；ah nā講乞食喉唱歌pháiⁿ聽，he to̍h無一定，éng-kòe乞食khah chē，不過in boeh kā人分--兩-sián-錢-à，mā tio̍h獻出in ê技藝，彈琴唱歌是siāng捷看--tio̍h-ê，一般來講，歌聲lóng不止á好聽。

講唱歌實在是半生成--ê，愛唱歌mā是人ê天性，KTV當時盛，三、五ê朋友招--leh，大聲唱出真情，好bái mài議論，a̍h m̄是歌手，ná tio̍h比phēng，ta̍k-ê歡喜過清閒。Siāng驚hit款ka-tī歌聲好bái bē分明，明明「狗聲乞食喉」，伊mā boeh展風神愛chhèng，mái-khuh la̍k-tiâu-tiâu，三分鐘koh三分鐘，五音不全ê歌聲，hō͘人心bē定，khah輸來去聽人念經。


### 【註解】

|詞|解說|
|尻川後|背後。|
|Hiān-sì|現世，『出醜』。|
|Keng-thé|諷刺。|
|Boeh kā人分--兩-sián-錢-à|『跟人要個兩三毛錢』。|
|Siāng捷|『最常』。|
|半生成--ê|『天生的』。|
|時盛|時行流行。|
|比phēng|比較。|
|La̍k-tiâu-tiâu|『緊抓不放』。|

