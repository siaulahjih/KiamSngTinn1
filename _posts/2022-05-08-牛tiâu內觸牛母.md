---

title: 238. 牛tiâu內觸牛母
author: Siau Lah-jih
date: 2022-05-08
category: chheh
show_chapter: 0
layout: post
toc: true
---
  
## 〈238〉
# 牛tiâu內觸牛母
>**Gû-tiâu lāi tak gû-bó**
 
講tio̍h chhui-sak台文，台語boeh文字化，伊ê必要性，仙講mā講bē清，台語是siáⁿ-mih？Kám講kan-nā Hō-ló話chiah是？伊ê根源對tó來，hām漢文化有siáⁿ牽礙？Kan-nā用漢字表達有siáⁿ-mih危機？台灣話nā消失，只chhun北京語，台灣人ê生活ē失去滋味。

台灣蟹有kúi-nā種，毛蟹、蟳á、紅管chîm，chhi̍h-á、菜chîm、倒退lu，mā有lò-hē-á、暗公獅，北京語kan-nā一句『螃蟹』to̍h boeh包含chiah chē，ná ē好勢。Nā是年節boeh做（買）粿，甜粿、發粿、菜頭粿，chhí-khak-á粿、ō͘-chháu龜，芋梭á、包á粿，米粽、粿粽kah chhè粽，鹹粽、kiⁿ粽ta̍k項有，nā boeh lóng用漢字來寫，有ê ē通，有ê sa無寮á門。

台灣文化ài用台灣話，客人用客話，Hō-ló文化用Hō-ló話，原住民用原住民話，ah北京語tī台灣boeh表達siáⁿ-mih，普通交談可以，講tio̍h台灣文化to̍h ē咬舌。boeh講iáu真chē，Siau Lah-jih欠才情，講bē chhun-chhia，頂面講ê chit寡，看bat--ê ē了解，看m̄-bat koh無研究，koh講mā bô-chhái-kang，原因是台語文字化，自古以來一直受漢字束縛無變化，chit-mái一旦採取漢羅lām寫，自然有人看tio̍h bē順，tio̍h議論，講nā bē好勢，to̍h起冤家，「你是台灣人，是án-chóaⁿ m̄ ài台灣話！」「你忘本，ná ē-sái-chit用外國字，soah bē記得咱是漢人ê子弟。」精差nā jú chē，jú講jú oh-hōe，lóng是ka-tī人，路尾soah來phoat-chhe，真正是「牛tiâu內觸牛母」，台灣人siāng ē。
原因tī tó位？咱ê文化，咱ê歷史，咱ê土地，咱ê地理，lóng無kā咱教，lóng無用咱ê話文來消化，m̄-chiah教科書講--ê是真，祖公傳--落-來-ê是假，無ta-ôa。台灣人tòa-tī台灣chit塊土地，tio̍h ài關心咱ê文化，無論早來慢到lóng是台灣人，早來--ê關心khah chē，慢來--ê iáu有原鄉ê思念，mā是正常，m̄-kú你ài想，台灣、中國雖然離無外遠，政治、經濟、文化卻是差真遠，chit-mái nā kap做夥，台灣一定行倒退，你kám boeh？Ta̍k-ê lóng mā講m̄！

有人認為台灣是恁ê，阮ê故鄉tī hit方，無講中國文化阮食bē落飯，無回歸祖國阮睏bē安穩，chit-ê角度講了ná像chiâⁿ有理，但是想boeh來問--你，chit-mái統一恁無kah意，驚做phah-sńg台灣ê繁華民主清米飯，nā是以後chiah來統一，hit-ê時chūn恁ê子弟可能已經hām阮kāng款，m̄知ka-tī是siáⁿ-mih？中國人？M̄是！台灣人？懷疑懷疑！五十冬一輪迴，輪迴tī深淵，台灣gín-á永遠liân-hôe。

大統一思想ê兄弟，好--ah-lah！M̄ài koh leh「牛tiâu內觸牛母」，請恁愛台灣，愛chit塊土地，ta̍k-ê會齊，叫出台灣是咱母親ê名。

### 【註解】

|詞|解說|
|牛tiâu|『牛欄』。|
|觸|Tak，動物用角攻擊。|
|Chhui-sak|推動。|
|Kan-nā|只是。|
|Chhun|剩。|
|Chhí-khak-á粿、ō͘-chháu龜|用鼠麴草做ê粿。|
|芋梭á|芋粿，形像梭子。|
|Chhè粽|粿粽，粿chhè（M̄是脆）。|
|Kiⁿ粽|『加鹼做的粽』。|
|Sa無寮á門|『弄不清楚』。|
|Bē chhun-chhia|Bē清楚。|
|Chit寡|『這一些』。|
|看bat--ê|『看懂的』。|
|漢羅lām寫|用漢字kah羅馬字lām leh寫。|
|Oh-hōe|Oh會，pháiⁿ溝通。|
|Phoat-chhe|感情破裂。|
|無ta-ôa|無奈何。|
|Liân-hôe|非常可憐。|