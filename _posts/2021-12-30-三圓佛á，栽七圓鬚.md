---

title: 120. 三圓佛á，栽七圓鬚
author: Siau Lah-jih
date: 2021-12-30
category: chheh
show_chapter: 0
layout: post
toc: true
---
  
## 〈120〉
# 三圓佛á，栽七圓鬚
>**Saⁿ-îⁿ pu̍t-á, chai chhit-îⁿ chhiu**
 


 
三kho͘銀買ê神像，tàu hit-lō七kho͘價siàu ê嘴鬚，實在有夠hàm--ê，mā無四配。親像khioh豬屎ê豬屎籃á，koh工夫lān-pha結hit-lō紅彩，kám ē看--chit？

「三圓佛á，栽七圓鬚。」你講bē看--chit，chit-mái ê人koh無án-ne想。咱來講穿插to̍h好，一軀西裝萬外kho͘，配一雙三、五百kho͘ ê休閒鞋，á是一軀夜市á買ê運動衫，配一雙兩、三千kho͘ ê名牌鞋，che lóng是現代人ê流行，你講伊bē-hiáu穿衫，伊講你tòe時行bē tio̍h，自由世界， m̄-thang見怪，nā怪to̍h是你tòe bē tio̍h時代。Ah nā是女裝koh khah bē-hiáu欣賞，寒天寒sih-sih，穿ò͘-bah配『迷你裙』，m̄ to̍h下身穿kah拖土，頂身chiah來hiàn胸，衫á kek m̄穿，看kah hō͘你目chiu真無閒，咱m̄-bat，m̄好kā人批評。

Siāng kài hàm--ê to̍h是一種生理人，本錢四、五萬，a̍h boeh花kho͘滿街路，a̍h boeh請客開tio̍h數萬千，虛華ê世界，膨風ê社會，「三圓佛á，栽七圓鬚。」Chit款tāi，看bē來mā m̄-thang khǹg在心內，隨在人ê意愛，kah你siáⁿ tī-tāi。

註：Saⁿ-îⁿ pu̍t-á，chai chhit-îⁿ chhiu。三圓to̍h是三kho͘，古早錢khah大ê，chit-mái ê佛像大概ài chiūⁿ千chiūⁿ萬--ê，佛á to̍h是神明ê金身，m̄是kan-nā指佛像，佛，是無鬚--ê。

### 【註解】

|詞|解說|
|三kho͘|『三元』。|
|Tàu|『鑲』。|
|有夠hàm--ê|『太誇張了』。|
|Khioh|『揀拾』|
|工夫lān-pha|Siuⁿ過工夫。Lān-pha：『陰囊』。|
|Kám ē看--chit？|『能看嗎』？|
|穿插|Chhēng-chhah，『穿著』。|
|Tòe時行bē tio̍h|『跟不上流行』。|
|寒sih-sih|『冷得不得了』。|
|Ò͘-bah|日來詞，『外套，大衣』。|
|Hiàn胸|現胸，『露胸』。|
|衫á kek m̄穿|故意m̄穿衫。|
|咱m̄-bat，m̄好kā人批評|『不懂就不要批評』。|
|看bē來mā m̄-thang khǹg在心內|『看不習慣也不要放在心裡，不執著』。|
|隨在人ê意愛，kah你siáⁿ tī-tāi|『人家高興，關你何事』。|