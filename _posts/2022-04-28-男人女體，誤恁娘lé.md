---

title: 228. 男人女體，誤恁娘lé
author: Siau Lah-jih
date: 2022-04-28
category: chheh
show_chapter: 0
layout: post
toc: true
---
  
## 〈228〉
# 男人女體，誤恁娘lé
>**Lâm-jîn lí thé, gō͘ lín niû-lé**
 
上帝創造人類ê時，tāi先創造cha-po͘人亞當，為tio̍h boeh hō͘人類生湠，koh驚亞當無伴，m̄-chiah用亞當ê二支pín-á骨koh創造cha-bó͘人夏娃，自án-ne人間chiah過tio̍h兩性合和有情有義，ah是男女敵對oan-ke-lô-chè ê生活，hō͘人類生湠，hō͘世界鬧熱，充滿了希望。

仙人phah鼓有時錯，m̄知影是造物者ê疏忽，ah是thiau-kang boeh kah人滾笑，當今社會有chiâⁿ chē不男不女ê中性人物，有m̄ ài異性ê同性戀，有男扮女裝、女扮男裝ê藝人，a̍h是無ài扮演本性ê錯亂者，koh khah嚴重--ê是變性者。

真是多元化ê社會，紅花柳綠，十花五色，soah hō͘咱chia ê老人kah保守者，看kah bū-sà-sà，無法度接受適應，天地leh tian-tò-péng--à，古早人講--ê「男人女體，誤恁娘lé」，chit句話到kah chit-kú已經khiā bē在，因為chia ê hō͘你看bē慣勢ê同胞，chia ê兄弟（姊妹）lóng tī報紙、電視leh公開出現，歡喜khiā起，講是為tio̍h藝術，為tio̍h趁錢，為tio̍h歡喜，實在不得已，講kah真有道理。

棚腳有人看，棚頂自然有人搬，nā m̄是傷風敗俗，害人利己，咱to̍h m̄-thang ka懷疑，一樣米飼百樣人，人nā無犯法，你kan-nā ka煩惱廉恥兩字是boeh-nî？

Nā是有影造物者ê têng-tâⁿ，爸母生成，che to̍h值得同情--lò͘，m̄-nā ài ka同情，而且tio̍h ka接納，pang-chān in行向正確有向望ê人生，m̄-thang koh執訣tī古早無知ê觀念內，nā看bē慣勢，to̍h批評人「男人女體，誤恁娘lé」，án-ne to̍h m̄是現代人該有ê涵養，你講tio̍h也m̄ tio̍h？

當然iáu有一款人，kan-nā為tio̍h好sńg，為tio̍h有另外無正經ê目的，chiah來做不男不女ê打扮，hō͘人供體「男人女體，誤恁娘lé」，ah-to̍h tio̍h ka phah-pho̍k-á喝應該--ê。

### 【註解】

|詞|解說|
|娘lé|老母，母親。背稱，m̄是面稱。|
|Tāi先|事先。|
|亞當|A-tong。|
|生湠|Seⁿ-thòaⁿ，『繁衍』。|
|M̄-chiah|『才』。|
|Pín-á骨|Pín-á-kut，排骨。|
|合和|Ha̍p-hô。|
|夏娃|Hā-oa。|
|疏忽|So͘-hu̍t。|
|Oan-ke lô-chè|Oan-ke-niû-chè，『吵架不停』。|
|Thiau-kang|刁工，故意。|
|Kah人|『和人』。|
|滾笑|Kún-chhiò，講sńg笑。|
|Bū-sà-sà|霧sà-sà，花kô-kô，『弄不清楚』。|
|Tian-tò-péng|『相反』。|
|Chit-kú|現在。|
|Khiā bē在|『站不住腳』。|
|Khiā起|『討生活』。|
|Kan-nā|只有，只是。|
|Boeh-nî？|Boeh創saⁿh？|
|Têng-tâⁿ|錯誤。|
|執訣|Chip-koat，『堅持己見』。|
|好sńg|『好玩』。|
|供體|Keng-thé，『取笑』。|
|Ah-to̍h|『那就…』|
|Phah-pho̍k-á|鼓掌。|
|喝應該--ê|『罪有應得，大聲說應該的』。|
