---

title: 229. 冬節tī月尾，烏寒正二月
author: Siau Lah-jih
date: 2022-04-29
category: chheh
show_chapter: 0
layout: post
toc: true
---
  
## 〈229〉
# 冬節tī月尾，烏寒正二月
>**Tang-cheh tī goe̍h-bóe, o͘-kôaⁿ chiaⁿ jī goe̍h**

今年歇寒，比往過加歇八、九工，老師、學生lóng歇kah爽oaiⁿ-oaiⁿ笑bi-bi。Ná ē加歇chiah chē工，無講你m̄知，按照政府規定，每年歇寒lóng訂tī 2月1日到2月21日，無管伊是m̄是ē配合tio̍h舊曆過年。今年ê 2月1日已經是咱人過年ê初五隔開，過年日kah初一、二、三是公務人員ê春節假，1月24日是選舉，另外tn̄g tio̍h拜六、禮拜日、調整放假，án-ne lām-lām chham-chham做一夥，m̄-chiah ē加趁chiah chē日。結果歇寒歇到元宵節過幾nā工，學校chiah開學。

學校一下開學，當然無閒chhih-chhih，今á日一下看日拆á chiah知影已經是農曆二月初二，奇怪，天氣ná ē iáu koh chiah-nī寒？M̄-nā寒，koh一直sap-sap-á雨落無停，有當時á koh kui日tah濛霧，hō͘人心情做一下鬱卒--起-來，（是m̄是kah『二二八事件』有關聯--leh？）péng農民曆，立春過了雨水來，驚蟄liâm-mī boeh到位，莫非pháiⁿ年冬天氣bē順？
牽手講，mài想hiah chē，你無聽人講「冬節tī月尾，烏寒正二月」，舊年冬節tī十一月二十三，ē用得講tī月尾--a，chit-mái chiah二月初，天氣寒是正常--ê，你kám無感覺舊年過年前lóng無寒--tio̍h，過年後chiah一直寒，koh put-sám時落毛毛á雨，ta̍k日都烏陰烏陰。

講了koh chiâⁿ有道理，「冬節tī月尾，烏寒正二月」，koh有影真準無têng-tâⁿ。按照24節氣陰曆、陽曆ka對照一下，因為節氣是按照地球se̍h日頭來推算，每年ê陽曆日差不多是固定--ê，算農曆tio̍h無一定，農曆年每年lóng ē比陽曆年減幾nā工，自然每年冬節to̍h有時á tī月頭，有時á tī月中，有時á tī月尾--lò͘。所以除了「冬節tī月尾，烏寒正二月」chit句俗語以外，iáu有「冬節tī月頭，boeh寒tī年tau」，「冬節月中央，無雪也無霜」ê講法。


### 【註解】

|詞|解說|
|冬節|Tang-cheh，冬至（tang-chì）。|
|烏寒|O͘-kôaⁿ，天氣烏陰koh寒sih-sih。|
|爽oaiⁿ-oaiⁿ|真歡喜。|
|Tn̄g tio̍h|Tú tio̍h。|
|Lām-lām chham-chham|『很多事、物參雜在一起』。|
|日拆á|Ji̍t-thiah-á，日曆。|
|Sap-sap-á|『細細的』。|
|Kui日tah濛霧|『整日籠罩著霧氣』。|
|寒--tio̍h|『冷過』。|
|雨水|Ú-súi（文音）。|
|驚蟄|Keⁿ-ti̍t。|
|莫非|Bo̍k-hui，（文音）。|
|Ē用得講|『可以這麼講』。|
|Put-sám時|有tang時á，常常，無確定時chūn。|
|無têng-tâⁿ|無m̄ tio̍h，無錯誤|
|Se̍h日頭|『繞著太陽旋轉』。|
