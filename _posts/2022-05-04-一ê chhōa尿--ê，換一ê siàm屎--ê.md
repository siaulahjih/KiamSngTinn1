---

title: 234. 一ê chhōa尿--ê，換一ê siàm屎--ê
author: Siau Lah-jih
date: 2022-05-04
category: chheh
show_chapter: 0
layout: post
toc: true
---
  
## 〈234〉
# 一ê chhōa尿--ê，換一ê siàm屎--ê
>**Chi̍t ê chhōa-jiō--ê, ōaⁿ chi̍t ê siàm sái--ê**
 
舊--ê無去，新--ê bē來！
舊--ê nā走，chiah知新--ê pháiⁿ剃頭！
Chhia-pùn-táu？逼ho͘走？A̍h是我來走？

下面是『模擬』ê 事件：
王校長有夠古板，政府規定七點半上班，伊透早七點前to̍h到學校，巡頭看尾，hām來學校運動ê家長phah招呼，sūn-sòa看tah chi̍t班級siāng規矩，一定是hit ê老師siāng認真，無siá-sì，害阮老師m̄敢投機，to̍h kan-nā照規矩準時上班，伊to̍h嫌kah boeh死，ná有thang hō͘你mô͘-hui駱駝隨在你？

今年，王校長任期到位，換一位少年有活力，符合新時代ê鄭校長，到任第一工，伊宣布服務照起工，憑良心，早起時七點半準時上班to̍h可以，ta̍k-ê o-ló koh歡喜，che m̄ chiah 是，是一位真正體貼民主ê主管，有講道理。

第二工，七點半後，伊，敬愛ê阮校長，開始巡視，tó一班ê佈置iáu未做，tó一班ê規矩siuⁿ lô-so，hō͘ gín-á sa lóng無，tio̍h思考；簿á tio̍h ta̍k日改，參考書bē-sái用，考卷ka-tī出，絕對m̄-thang hō͘學生á tàu改……

Ŏa！照步來，mo͘-hui慣勢--ê，chit步siāng害，tia̍p一下m̄ soah落屎，真正有影「一ê chhōa尿--ê，換一ê siàm屎--ê 」。
評論：人chit兩ê校長，a̍h m̄是古板，mā m̄是tia̍p--人，in是奉公守法，認真教育ê有心人，只是khah欠藝術--淡-薄-à。


### 【註解】

|詞|解說|
|Chhōa尿|『尿床』。|
|Siàm屎|『不自主的拉屎』。|
|Pháiⁿ剃頭|Pháiⁿ應付。|
|Chhia-pùn-táu|『翻筋斗』。|
|Tah 1 ê|Tó一個。|
|無siá-sì|可憐tāi。|
|Mo͘-hui駱駝|『開小差』。|
|照起工|Chiàu-khí-kang，照步來，正經做。|
|Che m̄ chiah是|『這才是…』…|
|Sa lóng無|全部m̄知影。|
|Tàu改|幫忙批改。|
|Chit步siāng害|Chit-ê步數siāng厲害，siāng pháiⁿ應付。|
|Tia̍p|打壓，故意刁難。|
|落屎|Làu-sái，『瀉肚子』。|

