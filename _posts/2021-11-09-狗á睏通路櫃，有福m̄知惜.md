---

title: 069. 狗á睏通路櫃，有福m̄知惜
author: Siau Lah-jih
date: 2021-11-09
category: chheh
show_chapter: 0
layout: post
toc: true
---
  
## 〈069〉
# 狗á睏通路櫃，有福m̄知惜
>**Káu-á khùn thong-lō͘-kūi, ū hok, m̄-chai sioh**

做狗mā有好命kah pháiⁿ命，好命狗tòa-tī好額人tau，有人洗身軀，三頓食罐頭，閒時陪主人散步se̍h街，出入tòe主人坐車，纏前tòe後，暗時睏狗眠床，寒天koh有thang kah棉被，m̄免顧門腳口，chit款享受，m̄知in ē感覺好命--bò͘？Nā無為siáⁿ-mih一日到暗，iáu tuh-tuh想boeh外口thit-thô做siáu狗。

Pháiⁿ命狗，真悽慘，一日到暗四界流浪òe la-sam，三頓無tàng食，路邊khioh糞埽，街頭巷尾行踏，尾á iap-iap，腳步sô-sô。一下無小心，礙tio̍h人ê路，腳踢無夠，pùn-taⁿ giâ--leh一直siāu，起腳走，走kah大路口，tn̄g tio̍h一台jì-phuh車，害我驚一下chhia-pùn-táu，險險碎骨分屍，kaiⁿ！Kaiⁿ！Kaiⁿ！一直逃，一直喝hiu，有夠pháiⁿ命。

Nā是tn̄g-tio̍h流行siáu狗病，阮ê pháiⁿ命姊妹弟兄，一定無命，siáⁿ人為阮講情，siáⁿ人為阮保命，好命ê阿狗兄，享受ê阿狗小kiáⁿ，恁teh「狗á睏通路櫃，有福m̄知惜。」有影也無影？


### 【註解】

|詞|解說|
|Tuh-tuh想|隨時lóng leh想。|
|Siáu狗|Siáu-káu，愛野遊ê狗，m̄是『瘋狗病』ê狗。|
|Òe la-sam|染tio̍h垃圾病。|
|Khioh糞埽|『揀垃圾食物』。|
|尾á iap-iap，腳步sô-sô|『尾巴垂下，走路慢吞吞』，無精神。|
|Pùn-taⁿ giâ--leh一直siāu|『扁擔拿起來不停的打下去』。|
|Siáu狗病|『狂犬病』。|
|通路櫃|房間過路巷á khǹg ê矮櫃á。|

