---

title: 122. 好pháiⁿ粿tio̍h ē甜、好pháiⁿcha-bó͘ tio̍h ē生
author: Siau Lah-jih
date: 2022-01-02
category: chheh
show_chapter: 0
layout: post
toc: true
---
  
## 〈122〉
# 好pháiⁿ粿tio̍h ē甜、好pháiⁿcha-bó͘ tio̍h ē生
>**Hó-pháiⁿ kóe tio̍h ē tiⁿ, hó-pháiⁿ cha-bó͘ tio̍h ē siⁿ**

粿，k、óe、kóe，二聲kóe。粿，to̍h是年節拜神、普度ê敬果食物。用chu̍t米做ê粿有：甜粿、紅龜粿、包á粿、發粿，ē用得來敬神明。另外有lām chhì-khak-á ê芋草龜、kah新娘頭轉客ê chhōa路粿新娘桃，（thô，thit-thô ê意思）；用蓬萊米a̍h是在來米做--ê，有菜頭粿、碗粿、芋粿、芋hoâiⁿ粿，chia ê粿路平常時á to̍h ē-tàng炊來做點心食thit-thô。

有1-pha念謠án-ne念：甜粿teh年，發粿發錢，包á粿包金，菜頭粿食點心。甜粿、紅龜粿、包á粿、發粿，既是用來敬神，自然ài參糖，hō͘神明食ho͘甜甜，m̄-chiah ē保庇咱平安大趁錢。Nā是粿皮有甜，其他粿餡有料無料，包甜摻鹹卻是無siáⁿ要緊。「好pháiⁿ粿tio̍h ē甜」，nā無甜，對神明是無禮貌。

傳宗接代，香ian ê繼承，本chiâⁿ to̍h是人生ê目的kah期待，人生ê意義to̍h是性命ê延續，性命boeh生湠，當然tio̍h靠男女婚姻ê結合。娶bó͘ boeh創siáⁿ，生kiáⁿ算第一要緊，khah早ê人，娶bó͘娶新婦，相親看cha-bó͘ gín-á，有súi無súi khǹg一邊，先看尻川斗大無大khah要緊，大尻川phóe ê cha-bó͘ khah gâu生，有影無影，無研究--過，m̄敢烏白講，總是「好pháiⁿcha-bó͘ tio̍h ē生。」Chit句話影響tio̍h古早人選新婦ê 1 ê標準，mā是有道理。當然時代無kāng，婚姻ê觀念mā一直teh改變，娶bó͘生kiáⁿ，cha-bó͘人ē生bē生，已經m̄是hiah-nī重要。

### 【註解】

|詞|解說|
|Chu̍t米|秫米，『糯米』。|
|Chhì-khak-á|『鼠麴草』。|
|Chhōa路|『帶路』。|
|芋hoâiⁿ|芋葉ê柄。|
