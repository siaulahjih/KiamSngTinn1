---

title: 225. 龍生龍kiáⁿ，虎生豹兒
author: Siau Lah-jih
date: 2022-04-25
category: chheh
show_chapter: 0
layout: post
toc: true
---
  
## 〈225〉
# 龍生龍kiáⁿ，虎生豹兒
>**Liông seⁿ liông kiáⁿ, hó͘ seⁿ pà jî**
 
三位朋友做夥泡茶開講，互相相褒講好聽話：
頭家周--先-生：Chit位是方老師，to̍h是憲達ê老師；chit位是我表兄，邱--先-生，伊tī省政府teh上班。
「Ah！久見，久見！ta̍k-ê坐！」方、邱兩人握手讓坐。

邱：名師出高徒，聽講方老師lóng leh教gâu學生！
方：無--lah！無--lah！人周--先-生gâu做人，老爸巧，gín-á當然mā khiàng，m̄-nā憲達讀了好，in大兄大姊iáu khah厲害，lóng是國立大學出業。
周：無老師ê栽培，學生boeh ná ē成功，實在tio̍h感謝老師。
周：人方老師ê子弟mā真出脫，m̄是國立大學畢業，to̍h是leh讀研究所，有其父必有其子，方老師chiâⁿ無簡單。
邱：恁兩人lóng ài kā恁恭喜，人講「龍生龍kiáⁿ，虎生豹兒」，恁生ê chit款gín-á，chiah算是講生後thèⁿ，hiō-seng可畏，實在值得o-ló，來！用茶做酒，敬恁二位！

生tio̍h gâu kiáⁿ人o-ló，爸母面子khǹg ē在，「龍生龍kiáⁿ，虎生豹兒」，有其父必有其子，龍生龍kiáⁿ無稀罕，虎生豹兒無簡單，che是優生學ê結果。

### 【註解】

|詞|解說|
|虎生豹兒|豹比虎khah厲害，比喻kiáⁿ比老爸khah gâu。M̄是虎生豹á kiáⁿ。|
|Hiō-seng|華語ê『後生』。|
|開講|Khai-káng。|
|相褒|Sio-po。|
|方老師|Png老師。|
|久見|Kiú-kiàn，久仰。|
|Gâu做人|雙關語，做人bē-bái，gâu生kiáⁿ。|
|巧|Khiáu，聰明。|
|Khiàng|能幹，善於。|
|出脫|出類拔粹。|
|後thèⁿ|後撐，『後進』。|
|Khǹg ē在|『面子放得自在』。|
