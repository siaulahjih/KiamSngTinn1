---

title: 094. 目眉先生，鬚後生，先生不及後生長
author: Siau Lah-jih
date: 2021-12-04
category: chheh
show_chapter: 0
layout: post
toc: true
---
  
## 〈094〉
# 目眉先生，鬚後生，先生不及後生長
>**Ba̍k-bâi seng siⁿ, chhiuⁿ āu siⁿ, sian-siⁿ put ki̍p hiō-seng tiông**

人講「後生可畏」，實在有道理，特別是chit-ê資訊進步神速ê時代，人真正無食kah老學kah老bē soah--得。Khah早ê人，nā有四、五十歲ê歲頭，kha̍p bē tio̍h to̍h對少年人講「我食鹽比你食米khah chē」，「我行過ê橋比你行ê路khah長」。Chit款話tī khah早iáu ē講--得，nā是chit-mái--lò͘，siāng好是khah mài講--leh，tn̄g tio̍h khah古意khah bat古禮--ê，人可能笑笑tiām-tiām m̄應聲，nā是tú tio̍h khah無差不多ê新人類，無kā你hat--幾-句-à siāng ka-chài。

你無khòaiⁿ chit-mái ê少年是jŏa厲害--leh，科學、語文、歷史、地理、音樂、藝術，尤其靠電腦資訊ê幫贊，真正是ta̍k項siah-siah叫，你nā用khah早hit套十年寒窗ê苦讀方法，真正有影tòe bē-tio̍h陣。「目眉先生，鬚後生，先生不及後生長。」Chit句話講了chiâⁿ tùi-tâng，人，出世to̍h有目眉，到了青春期chiah開始發嘴鬚，無兩、三年久，嘴鬚nā ka留--起-來，he是比目眉長真chē--leh，食老雖然m̄免認老，tio̍h ài繼續piàⁿ，但是m̄-thang kā少年--ê看phú-phú，siāng好kah少年--ê加學--寡，án-ne你chiah ē倒少年，活了khah心適khah有意義。

尾á請斟酌--一-下，「目眉先生，鬚後生，先生不及後生長。」Chit句話boeh念tio̍h念ho͘好勢：Ba̍k-bâi seng siⁿ，chhiu āu siⁿ，sian-siⁿ put ki̍p hiō-seng tiông。M̄-thang念做：目眉sin-seⁿ，鬚hāu-seⁿ，sin-seⁿ不及hāu-seⁿ長。Nā無，人ē聽無--ō͘。


### 【註解】

|詞|解說|
|後生可畏|Hō͘-seⁿ-khó-ùi，hiō-seng-khó-ùi。|
|Khah無差不多ê新人類|M̄-bat禮貌ê少年人。|
|Hat|喝，『大聲喝住，給你難堪』。|
|Khòaiⁿ|看見。|
|Tùi-tâng|『符合、吻合、恰當』。|
|看phú-phú|『看不上眼，看不起』。|
|倒少年|Tò-siàu-liân，『返老還童』。|
