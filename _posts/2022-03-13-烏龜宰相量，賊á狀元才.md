---

title: 183. 烏龜宰相量，賊á狀元才
author: Siau Lah-jih
date: 2022-03-13
category: chheh
show_chapter: 0
layout: post
toc: true
---
  
## 〈183〉
# 烏龜宰相量，賊á狀元才
>**O͘-kui cháiⁿ-siòng liōng, chha̍t-á chiōng-goân châi**

烏龜m̄是『烏龜』，『烏龜』bē-sái-chit翻做烏龜，ài講做龜，龜是tī土腳sô ê四腳動物，烏龜既然m̄是『烏龜』，到底是siáⁿ-mih動物--leh？Ná ē講kah bū-sà-sà，花kô-kô？Che to̍h是台語kah北京語無sio-kâng ê 1 ê例，烏龜to̍h是o͘-kui，m̄是o͘-ku--ō͘，伊有兩枝腳，專門leh食軟á--ê，利用cha-bó͘ leh趁錢hit種人，án-ne知影--à-lah hoⁿh！

為tio̍h boeh趁軟路á錢，hō͘人phùi嘴nōa，受人chau-that看無目地，伊bē感覺見笑，看起來koh chiâⁿ有涵養ê款，忍耐性有夠，bē受氣koh ē陪人客笑，hit款ê風度kài-sêng chit-mái ê做官人、公務人員，中國人講--ê『宰相肚裡能撐船』，to̍h是chit種o͘-kui性地。

利用人無tī--leh ê時chūn偷the̍h人物件，叫做賊，做賊á實在無簡單。人講ho͘你做賊á，kan-nā鎖匙你tio̍h phah bē開。真正賊á不但ài ē-hiáu偷開人ê鎖，peh窗á門，koh ài了解主人有tī厝內無，金器、銀票藏tī tó位，暗bin-bong boeh偷the̍h人錢財，pháiⁿ運nā hông發現，是boeh án-chóaⁿ逃走…，chiah  chē考慮ê tāi-chì lóng tio̍h事先斟酌，實在無簡單。

「烏龜宰相量，賊á狀元才」，是án-chóaⁿ有hit-lō肚量，有hit-lō膽量，koh有hit-lō智慧巧氣ê人才，m̄來tī正道上發揮表現，偏偏boeh來做hit款sià世sià chèng，敗壞門風，傷天害理ê tāi-chì--leh，實在hō͘人想bē-hiáu。



### 【註解】

|詞|解說|
|Bū-sà-sà|講bē清楚。|
|Phùi嘴nōa|『吐口水』。|
|受人chau-that看無目地|『受人侮辱看不起』。|
|撐船|Theⁿ-chûn。|
|Sià世sià chèng|『丟人現眼』。|
|想bē-hiáu|『想不通』。|
