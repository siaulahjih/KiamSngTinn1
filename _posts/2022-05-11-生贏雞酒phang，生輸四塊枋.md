---

title: 241. 生贏雞酒phang，生輸四塊枋
author: Siau Lah-jih
date: 2022-05-11
category: chheh
show_chapter: 0
layout: post
toc: true
---
  
## 〈241〉
# 生贏雞酒phang，生輸四塊枋
>**Seⁿ iâⁿ ke-chiú phang, seⁿ su sì tè pang**

偉大ê女性是阿娘！無你十月懷胎，ná有我ê名、我ê命？
十月懷胎，病kiáⁿ真厲害，腹肚大kâi、thūi-thūi bē爽快；
生kiáⁿ陣陣喝疼，iáu leh煩惱腹肚內ê心肝á-kiáⁿ！
生產順序，為kiáⁿ la̍k屎la̍k尿，m̄-bat講艱苦是saⁿh？
Nā是難產，káⁿ ē無命，aih！阿母--à-ôe！你tio̍h m̄-thang放阮做你行。

「生贏雞酒芳，生輸四塊枋。」這是khah早醫學bái ê運命，chit-mái做媽媽m̄免為tio̍h chit句俗語來驚惶，自然生siāng好，nā無破腹生 kiáⁿ保證順事，m̄免驚。偉大ê女性是阿娘！M̄管古早ê阿母á是chit-mái ê媽媽，疼kiáⁿ、chhiâⁿ kiáⁿ lóng是kāng一款心情，做人後生、cha-bó͘-kiáⁿ，tio̍h ài有孝chiah有影，老母恩情khah大天，nā是不孝實在m̄-chiâⁿ-kiáⁿ。

### 【註解】

|詞|解說|
|生贏生輸|古早人生kiáⁿ真危險，ná像kah性命poa̍h輸贏。|
|四塊枋|棺材。|
|阿娘|A-niâ。|
|病kiáⁿ|有身時chūn ê生理現象。|
|大kâi|大ê。|
|Thūi-thūi|『垂下狀』。|
|陣陣|Chūn-chūn。|
|La̍k屎la̍k尿|La̍k『抓取』。|
|Bái|無好。|
|Chhiâⁿ kiáⁿ|飼kiáⁿ栽培kiáⁿ。|
|心情|Sim-chiâⁿ。|
|M̄-chiâⁿ-kiáⁿ|Pháiⁿ-kiáⁿ，浪蕩kiáⁿ。|
