---

title: 167. 澎湖cha-bó͘，台灣牛
author: Siau Lah-jih
date: 2022-02-17
category: chheh
show_chapter: 0
layout: post
toc: true
---
  
## 〈167〉
# 澎湖cha-bó͘，台灣牛
>**Phêⁿ-ô͘ cha-bó͘, Tâi-oân gû**
 
澎湖人，cha-po͘講cha-pio，cha-bó͘講cha-bió，che是in-hia ê特殊口音。台灣本地kah金門ê少年人，牛（gû）講做û，吳--先生in tau飼一隻牛，講做『吳先生』in-tau chhī chit-chiah û（吳），a̍h是Ô͘--sin-seⁿ in-tau chhī chit-chiah û，牛soah變『無』去，吳--先生soah改姓胡（Ô͘），感覺chiâⁿ趣味？其實是感覺chiâⁿ悲哀，ka-tī ê爸母話走精kah chiah厲害，使人憤慨。

澎湖是海島，土肉瘦風真大，透--ê koh是鹹水風，pháiⁿ種作，收成無。日常生活tio̍h靠拋網lia̍h魚，kā海洋討（食），出帆lia̍h魚是cha-po͘人ê tāi-chì，發落厝內khang-khòe，是cha-bó͘人ê額，頂ài侍候ta-ke序大，下ài為kiáⁿ拖磨，煮飯洗衫，飼精牲，piàⁿ內外，另外婦兼夫職，園á ê穡頭mā tio̍h伊一人兼leh做，無boeh放hō͘ siáⁿ人拖？

Ta̍k日厝內khang-khòe nā做soah，瓜笠á戴--leh，包巾á ùi面包ho͘ tah，手kiáu套--leh，kan-nā chhun兩蕊目chiu，避免受風沙，受日曝。這to̍h是澎湖cha-bó͘一日ê生活，ká-ná台灣牛hiah-nī拖磨，piàⁿ勢拖犁拖車，1-sut-á都m̄敢pān-tōaⁿ。

受工商發達ê致蔭，台灣牛已經m̄免拖犁拖車，每日享受好ê羹頓，叫你食，你to̍h食，叫你睏，你to̍h睏，免思考，免議論，時機nā到，lia̍h去thâi lia̍h去割，萬事OK，一切快活？澎湖cha-bó͘姊cha-bó͘官，lín kám有tòe-tio̍h時代腳步，tháu khui頭巾，走chhōe虛華，想boeh過大一統ê生活？

### 【註解】

|詞|解說|
|In-hia|『他們那兒』。|
|土肉瘦|『土壤貧瘠』。|
|Cha-bó͘人ê額|『女人的分內事』。|
|園á ê穡頭|田--裡ê khang-khòe。|
|拖|拖磨。|
|包ho͘ tah|包ho͘密。|
|手kiáu|『套在手肘如袖的套子』。|
|羹頓|飯菜。|
