---

title: 095. 三人共五目，日後無長短腳話
author: Siau Lah-jih
date: 2021-12-05
category: chheh
show_chapter: 0
layout: post
toc: true
---
  
## 〈095〉
# 三人共五目，日後無長短腳話
>**Saⁿ-lâng kāng gō͘-ba̍k, ji̍t-āu bô tn̂g-té-kha-ōe**
 
促成一層好姻緣，khah贏食三年ê清齋，kā人牽姻緣線，hō͘人有bó͘ thang娶、有ang thang嫁，總是一項好功德。

媒人（mûi人、hm̂人）嘴hô͘-lùi-lùi，為tio̍h boeh達成一段ê好婚事也好，為tio̍h boeh趁人ê媒人禮也好，講hō͘兩方感覺bē-bái，有四配，做媒人--ê定tio̍h chit-pêng講過來，hit-pêng講--過-去，lóng mā講好話，bē-bái--lah，àn-chiâng--ō͘，生做端的，溫純、kó͘-chui，男才女貌，koh chhōe無chiah-nī四配--à，taⁿ無，年boeh到--à，看一ê-á好日來ka『速配』--一-下-à kong。

男才是長短腳，女貌是目chiu thoah-thang，ah是剩一目，這確實考倒媒人婆--ā，心內生一計，吩咐cha-po͘--ê ài khiau腳，激漂撇大方hō͘人看；交帶cha-bó͘ gín-á，你tio̍h bih tiàm門後假偷看，án-ne hông感覺pì-sù有教養，雙方家風都bē-bái，少年--ê看了互相lóng有意愛，taⁿ to̍h趕緊--ò͘，喜事來安排，tang時過定，tī時食餅，好日好時thang boeh娶入門，拜大廳！「三人共五目，日後無長短腳話。」媒人án-ne交帶，促成美滿婚姻一層tāi，媒人大發財。

做別tāi，tio̍h理解，kāng款話頭踏進前，好，來，m̄， to̍h thài，歡喜甘願，兩方無礙，nā是用心計較boeh kā人害，存心不良不應該，hit種媒人錢，趁了ē害。


### 【註解】

|詞|解說|
|共|Kāng，kah『和』ê意思；kiōng，總共。|
|長短腳話|誤會ê話屎。|
|清齋|Chheng-chai，食菜念佛。|
|Hô͘-lùi-lùi|胡言亂說。|
|四配|門當戶對。|
|Àn-chiâng--ō͘|客話，真súi ê意思。|
|端的|Toan-tiah，『端莊』。|
|Kó͘-chui|古錐，可愛。|
|Taⁿ無，年boeh到--à|『現在嘛！過年快到了…』。|
|目chiu thoah-thang|眼睛斜視ê缺點。|
|Khiau腳|曲腳。|
|激漂撇大方|『裝得瀟灑大方』。|
|Bih tiàm|『躲在』。|
|Pì-sù|封閉思想ê外在形象。|
|Thài|Mài，無ài。|
|趁了ē害|『賺了會得報應』。|
