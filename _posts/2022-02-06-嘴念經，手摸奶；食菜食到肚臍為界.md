---

title: 156. 嘴念經，手摸奶；食菜食到肚臍為界
author: Siau Lah-jih
date: 2022-02-06
category: chheh
show_chapter: 0
layout: post
toc: true
---
  
## 〈156〉
# 嘴念經，手摸奶；食菜食到肚臍為界
>**Chhùi liām keng chhiú bong leng; Chia̍h chhài chia̍h kàu tō͘-châi ûi kài**

又koh一句被誤解ê台灣俗語，「嘴念經，手摸奶」chiah無幼秀koh帶淡薄á黃色ê俗語，是teh講siáⁿ-hòe，真簡單，keng-thé、siàu-thé、批評1-ê人做tāi-chì『口是心非』niâ，kám無chiâⁿ『傳神』，不過siāng好m̄-thang tī公開場所，a̍h是有女性朋友kah gín-á ê面頭前講出嘴，he是ē教pháiⁿ gín-á大細，koh ē hō͘人看你無正經。

佛家講--ê名、色、財、食、睡五大欲，儒家講--ê食、色性也，飲食男女，確實是一般正常人ê欲望，án-chóaⁿ過tio̍h食、色正常ê人生，tio̍h靠個人ê修養，nā是kan-nā貪tio̍h酒色ê虛華，嘴講boeh修養，做--ê koh是1-ê樣，chit款ê人生是bē出脫koh了然--ê。

酒、色、財、氣，人人boeh-tih，人人看bē開，ham-bān人ê一生，娶bó͘生kiáⁿ，柴、米、油、鹽一日piàⁿ kah暗，siáⁿ-mih酒、色、財、氣，án-chóaⁿ追求我m̄知影；好額人、知識者，有錢ê人用錢買，花天酒地，有知識ê人盤嘴花用計智，處處留情，騙kah一四界。Ài知影滿嘴仁義道德，串做傷天害理，歸尾是一世人liân-hôe，永遠無法度了脫生死。

「嘴念經，手摸奶。」Kah「食菜食到肚臍為界。」Kāng一款意思，嘴講boeh修行，見做to̍h是pháiⁿ德行，口是心非hit種人，mài chhap--伊to̍h好。

### 【註解】

|詞|解說|
|出脫|『出人頭地』。|
|了然|Liáu-jiân，無路用。|
|Mài chhap--伊|『不要理他』。|
|盤嘴花|『能言善道』。|
|Liân-hôe|可憐tāi。|
