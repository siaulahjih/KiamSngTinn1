---

title: 215. 酒jú khǹg jú芳，病jú khǹg jú重
author: Siau Lah-jih
date: 2022-04-15
category: chheh
show_chapter: 0
layout: post
toc: true
---
  
## 〈215〉
# 酒jú khǹg jú芳，病jú khǹg jú重
>**Chiú jú khǹg jú phang, pēⁿ jú khǹg jú tāng**

陳年燒酒人人愛，nā boeh好lim，tio̍h ài khǹg久chiah ē-sái；
身苦病疼人人驚，nā boeh無病liú-lia̍h，預防贏過治療。

興燒酒ê人看頭句，ài boeh身體健康，你tio̍h聽我講：
有病tio̍h醫，ta̍k-ê知道理，可惜大多數ê人，lóng chiâⁿ蠻皮，驚chhōe醫生醫治，小症頭免管伊，放leh出在伊去，到kah嚴重來，猶原西藥房便藥á提--leh，ka-tī治療，普通病可能有見效，nā是pháiⁿ運tn̄g tio̍h pháiⁿ症頭，倒落peh bē--起-來，chiah知tāi-chì大條，緊急ō͘ⁿ-iⁿ ō͘ⁿ-iⁿ送到大病院，急救、檢驗、診斷，一場chhia-poa̍h-péng了後：ná ē khǹg到chit-chūn chiah來醫治？雖然m̄是病入膏肓，m̄-kú boeh醫完全tio̍h無hiah-nī單純，盡量kā伊醫，但是恁mā ài有心理準備。

「酒jú khǹg jú芳，病jú khǹg jú重。」平常時講，無人boeh信，chit-mái已經全民健保，iáu leh等siáⁿ-mih，無病m̄-thang tong-tong病院行來行去，真正有病，莫延遲，診病khah提--leh，趕緊chhōe sian--ê醫治khah要緊，千萬to̍h m̄-thang khǹg，m̄-thang拖，khǹg久ē變慢性病，拖久ē傷重，到時講「boeh知…」，siuⁿ慢--lò͘。Iáu有，為tio̍h ka-tī ê健康，一年1-pái ê健康檢查，定tio̍h ài做，「預防贏過治療」，血壓siuⁿ koân，有心臟病--無，心肺功能正常--無，膽固醇siuⁿ koân--bē，有糖尿病ê現象--無，lóng ē-sái-chit事先發覺，事先來預防。

「酒jú khǹg jú芳」，請mài lim hiah-chē，「病jú khǹg jú重」，有病tio̍h ài chhōe醫生，請mài pān-tōaⁿ mài iân-chhiân，祝福ta̍k-ê身體健康，歡喜過日。


### 【註解】

|詞|解說|
|Khǹg|『藏，放』。|
|陳年|Tîn-nî。|
|Lim|『飲，喝』。|
|Liú-lia̍h|動作伶俐。|
|興燒酒|Hèng sio-chiú。|
|蠻皮|Bân-phôe，『頑固不聽勸』。|
|Chhōe|『找，尋』。|
|出在伊去|『隨他去』。|
|倒落peh bē--起-來|『倒下去爬不起來』。|
|Ō͘ⁿ-iⁿ ō͘ⁿ-iⁿ|救護車ê聲。|
|一場chhia-poa̍h-péng|『折騰一番』。|
|膏肓|Ko-hong。M̄是ko-bông。|
|Tong-tong|常常。|
|莫延遲|Bo̍k-iân-tî。|
|Sian--ê|醫生。|
|傷重|Siong-tiōng，嚴重。|
|Siuⁿ koân|『太高』。|
|膽固醇|Táⁿ-kò͘-sûn。|
|Mài lim hiah-chē|『不要喝那麼多』。|
|Mài iân-chhiân|『不要拖時間』。|

