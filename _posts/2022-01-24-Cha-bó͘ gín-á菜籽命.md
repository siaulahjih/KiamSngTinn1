---

title: 144. Cha-bó͘ gín-á菜籽命
author: Siau Lah-jih
date: 2022-01-24
category: chheh
show_chapter: 0
layout: post
toc: true
---
  
## 〈144〉
# Cha-bó͘ gín-á菜籽命
>**Cha-bó͘ gín-á chhài-chí miā**

唐山人郁（Hiok）永河tī一八九七年來台灣採硫磺，tī經過平埔族部落所見所聞，創作《台灣竹枝詞》十二首kah《土番竹枝詞》二十四首，對台灣su-tong-sî ê生活狀況有真深刻ê描寫，是chiok有現實感ê作品。其中《土番竹枝詞》詞內有：

男兒待字早離娘，
Lâm-jî thāi-jī chó-lî-liâng,
有子成童任遠颺；
Iú-chú sêng-tông jīm-oán-iâng;
不重生男重生女，
Put-tiōng seng-lâm tiōng-seng-lú,
家園原不與兒郎。
Ka-oân goân-put í jî-lông.
（註：Copy Baburaya Sai ê資料）

ê詩句，明明是台灣人ê平埔族媽leh娶唐山祖公，thái ē有chit句「Cha-bó͘ gín-á菜籽命」ê俗語leh？

是m̄是hit-chūn ê唐山人kā in hit pêng ê大漢主義父系文化chah來咱台灣所致，菜籽á細粒hō͘人看bē chiūⁿ目，m̄-kú伊性命力kài大，chhìn-chhái iā，chhìn-chhái puh-íⁿ，隨便tàn，隨便發芽，有影chiâⁿ sêng cha-bó͘ gín-á ê一生命運。

自伊落土出世開始，in tau ê爸母阿公阿媽，to̍h一直感覺是了錢貨，飼大別人ê，koh tio̍h了嫁妝，sian飼mā算bē-hô，有ê細漢分人飼，做cha-bó͘-kiáⁿ，a̍h是做新婦á，受人差遣（chhe-khián），好運等kah大漢chiah論嫁娶，猶原無thang得你ê意，管你boeh ài ia̍h m̄-ti̍h，飼大總是tio̍h嫁嫁--出-去，「Cha-bó͘ gín-á菜籽命」，ná tio̍h ka煩惱hiah chē。

親愛ê女性朋友，好ka-chài，你生tī chit ê時代，女男平等ê社會，保護你有khah好ê將來，boeh嫁boeh選ang婿，a̍h是boeh過『單身貴族』，你lóng有權利ka-tī自裁，m̄免受別人ê牽礙。

### 【註解】

|詞|解說|
|硫磺|Liû-hông，liû-n̂g。|
|狀況|Chōng-hóng。|
|Chah來|『攜帶來』。|
|Bē chiūⁿ目|『看不上眼』。|
|Chhìn-chhái iā，chhìn-chhái puh-íⁿ|『隨便撒，隨便發芽』。|
|隨便tàn|『隨便丟棄』。|
|Sian飼mā算bē-hô|『再怎麼養育都不划算』。|

