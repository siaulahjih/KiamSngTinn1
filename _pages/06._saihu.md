---
title: 師父&師仔——呂興昌kap蕭平治
author: Siau Lah-jih
date: 1000-01-06
category: siaukai
layout: post
---

### 師父&師仔

呂興昌kap蕭平治E-Mail 來往批信：

  

@ 、廣告一下！！

明仔chài，阮彰化Babuza田中央兮蕭平治老師開始卜kā咱鬥做鹹酸甜，伊選兮料佮熬煉〔gô-liān〕兮功夫，只在吾之上，不在吾之下，請大家期得，順續食好鬥相報！

＜1997.06.12＞

  

@ 、實在真多謝你，你撥工來做鹹酸甜，才hō͘這khám店毋免吊鼎！我kā人編ê冊猶bē用好勢，hông jip kah強beh走頭無路，所以暫時嘛是tio̍h koh勞煩你加做寡neh！

＜Heng-chhiong 1997.09.04＞
 

> & 、師父：
感心--ê是你，為台灣ê自尊，台灣文化資料館開kah chiah大間，m̄知用去你偌濟ê心血，hō͘學生感動kah無tòe你行bē使--chit。
> 
> 感謝--ê是師仔工Siau，Lah-jih，半年ê學習磨練，m̄知有進步無，家己m̄敢喝聲講好抑bái，嘛m̄敢喝艱苦，總是師父ê鼓勵tī心內，「人m̄做--ê，咱khioh起來做，」閣是師父一直敢kā文章一篇一篇貼出來，學生哪敢無kut-la̍t拍拚--neh。
> 
> 歇睏半kó͘月，元宵後才閣來。beh轉來彰化過年，敢有時間來田中chhit-thô，初四、五仔，若有時間，約一个地點，學生來kā你載。
> 
> 祝過年順序，年年春，春風滿面，闔家平安！
> 
>＜師仔Siau，Pêng-tī.＞

  

@ 、平治兄：

我已經tiàm網頁內面說明好勢，請你好好仔過一个清閒ê平安年。

我今年轉去彰化，無siáⁿ時間（講khài真歹勢，會hō͘阮老母拍尻川），論文二三篇leh趕，hōan-sè初三就愛koh趕轉來台南，所以另chōa 我nā koh轉去彰化（文化中心ê代誌iah-bē煞），chiah chhōe時間去kā你chak-chō。

這張批送出了後我就準備款物件，beh轉來庄跤--lo͘！

＜Heng-chhiong 1998.01.26 tī Tailâm—＞

@ 、平治兄：

真kā你感心，都beh過年--a，iah-koh hō͘你無閒，算起來你己經寫半年--a，實在chiâⁿ無簡單，效果嘛一直leh出來，清華研究所有一位學生做民間文學ê題目，逐日都leh看你ê齣頭，另外有一位靜宜ê學生嘛bat留過話，我將伊ê話copy tiàm下底，請你過目：

我是靜宜中文的學生，這學期才剛考過台灣俗語，林茂賢老師上課非常有趣，我如果早一點來這裡，就可以在課堂上問老師謎語了。

說不定，還可以問到他不曉得。可惜，太晚了。這裡真是一个好地方。真的。我會介紹多的同學來，靜宜中文的學生非常適合來這个網站。

你過年期間nā beh hioh-khùn，咱就kā停--一chām-a，你看án-chóaⁿ？

Chiok ha̍p-ke pêng-an，Taioan sin-nî khòai-lo̍k.

＜Heng-chhiong 1998.01.25 tī Tailam＞

  

> & 、師父：
> 
> 盈暗台北法商學院院長吳森田（中師同窗）來電話：
> 
> 教育部發出一件公文，為著beh獎勵對漢語文學著作、教學、推廣…工作者鼓勵，有一个獎勵辦法，伊知影我leh做台文ê工課，所以鼓勵我申請，目前我是無去想過一項代誌，m̄-kú嘛著kā師父講一聲，hō͘你知影有一个消息。聽講獎金算chiâⁿ十萬--ê ō͘。
> 
> ＜Siau，Lah-jih 敬上＞

  

@ 、平治兄：

我想你會使去參加，鹹酸甜已經累積hiah濟--a，免客氣，kā申請--落去。

祝你馬到成功。

＜興昌 1998.03.10. tī Sintek＞

@ 、1998.7.20 呂興昌教授tī台灣文學資料館ê公佈：

各位死忠換兼帖ê朋友弟兄大家平安：

歇熱期間，kui日熱kah強beh hō͘鬼掠去，看Siau Lah-jih猶koh為咱大粒汗細粒汗gô（熬）鹹酸甜，實在不忍心，所以為著hō͘蕭老師歇一下á喘，ha幾杯á涼，對今仔日開始，鹹酸甜暫時beh來kā su-to͘h-puh（stop）--一下，請大家八、九月á khah秋凊ê時陣，chiah-koh無棄嫌剖腹來交陪，多謝大家！

祝lín萬事心涼脾thó͘開！
