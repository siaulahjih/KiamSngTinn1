---
title: 序——陳明仁先生
author: Siau Lah-jih
date: 1000-01-03
category: siaukai
layout: post
---

### 田中央蕭平治
> 陳明仁

火車行到i-to a-ma-li-to-tiuh，ai-io田中央……

我真愛唱【Tiuh-tiuh-tâng（丟丟銅）】，歌詞我lóng會kā改做「行到田中央」，ná會án-ni？

我ê故鄉是tī彰化二林原斗1个叫做「竹圍á」ê庄kha，出入ài靠「員林客運」ê Bus，車牌á離góan庄1公里。這條客運線是ùi二林到田中央，田中央是沿線寶斗、溪州、埤頭、二林、蘆竹塘幾鄉鎮所管轄各庄社ê人出路ê眠夢，也是我二、三十冬流浪鄉愁ê源頭。我流浪ê生涯是ùi田中央坐火車出發--ê，對田中央我有真特別ê感情。

蕭平治老師是tī田中國小teh服務，tī台灣人知影本土文化、語言ê重要性了後，真chē老師lóng讚聲投入台語文ê研究、教學kap創作，蕭老師mā無tùn-teⁿ就同齊做這幾項重要ê khang-khòe，koh lóng真有成就。

照講，蕭老師是我ê鄉前輩，m̄-koh在來真照顧--我，我hō͘ i致蔭真chē，m̄-koh i lóng lia̍h我做平輩ê朋友對待，m̄-chiah kiàn-pái我若tńg去二林庄kha，lóng kap khah早kāng款，坐大線火車去田中央，先chhōe i 坐--1下，hō͘ i款待，了後chiah去坐員林客運tńg--去，有tang時á i khah有êng，mā會駛車載我tńg。

我kap蕭老師做夥，大部分ê時間，iáu是leh探討台語文kap運動ê問題，góan有kāng款見解，認為這時ê台語文運動，應該ài重文學創作，我寫ê小說 真chē對故鄉ê體會，蕭老師lóng會費心神chim-chiok讀，kā我o-ló、鼓勵，有時也會講i ê見解hō͘我做參考。我寫ê台文小說kiám-chhái無幾個人teh讀，m̄-koh我知影有蕭平治老師1句1句詳細teh稽考，就m̄敢想懶，tī台文BÓNG 報，1篇1篇一直創作，這chūn都也出1本小說集，koh hō͘蕭老師tī我ê冊內 tàu o͘-ián，稱呼我是「台文ê前輩」，hō͘我感覺真pháiⁿ-sè。

我ùi蕭老師ê講話、思想kap作為，感覺i是典型ê台灣人，kó͘-ì、tiâu直、熱情koh生活簡單，我便若beh寫小說，lóng會浮出蕭老師ê面容，想beh用i 做見本，用文學畫出未來台灣人理想ê生張，m̄-koh我ê才情無夠，lóng寫了無siáⁿ成，我若kut-la̍t寫，總有1工，我一定會完成這个目標。

蕭老師beh出這本冊，khà電話kā我講，我討講beh kā寫幾字á表示我ê心意，別人ê冊，我m̄敢占siuⁿ chē，就án-ni。

你若坐大線火車，無論lo̍h南chiūⁿ北，車到田中（田中央），有hioh也好，無停mā無要緊，請你kā坐tī你邊--á ê朋友紹介講，tī田中央有1个蕭平治老師，i是台灣人ê見本。

09\10\98

（陳明仁是台語詩人、小說家）
